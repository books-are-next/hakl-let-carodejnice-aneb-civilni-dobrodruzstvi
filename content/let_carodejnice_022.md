---
title: "17\\. Slunce a\_vzduch"
contentType: prose
---

  

V miniaturním supermarketu jsem pořídil pláštěnku, salám, veku, čalamádu, čokoládu, čaj. A trochu jsem se potloukal. Občas jsem se svezl stopem. Klouzal jsem třeba po bahnem zapráskané plechové korbě náklaďáčku, ženoucího se plnou rychlosti po kamenité cestě nocí a ledovým deštěm. Nic nevadilo, dopoledne se všecko usušilo, byl jsem spokojen. Bavil jsem se skvěle. Trpěl jsem, jak už jsem řekl, vypočítávací mánií, a tady jsem pro ni nalezl ideální prostor. Vyjmenovával jsem kozáky z Tarase Bulby, vzpomněl jsem si na třicet devět jmen. Ta jsem si potom celý den opakoval, dokud se mi dokonale nezprotivila. Figueira, Sagres, Carrapateira, Torre de Aspa, motal jsem se po útesech a celé dny pořádně nikoho nepotkával. Na nocleh jsem vždy našel dům, kde jsem za hrst euráků a za slib, že ráno vyložím ze starého pikapu tvárnice, přenocoval. Na rozloučenou jsem jim pokaždé sdělil, že žijí v neuvěřitelném kraji. Smáli se a mávali mi, ať táhnu do paďous. Z čeho mohli být živi, z ryb a z turistů. Pochodoval jsem po planinách, jejichž povrch připomínal hřbet pásovce, nacházel naprosto rudé, sírově žluté, závratně rozervané skalní brány a dómy. Celé dny jsem se brodil po kolena v hustých, urputně voňavých keřích.

Až jsem jednoho večera v jednom podkroví přišel na to, že už u sebe nemám ani findík, a že tudíž ráno nezaplatím. V přízemí pískala nosem divoce kudrnatá stařena a zavalití vnukové se zarostlými hubami. Počkal jsem hodinku, pak jsem sešel, nedýchaje, po schodech. Zamčeno, klíč nikde. Zkusil jsem okno, zalígrováno neznámým systémem. Ze tmy na mě skočilo koťátko, pomrouskal jsem ho za krkem. V chodbě míchačka, za ní dvířka, za nimi cosi jako světlík. Nabídla se mi řada vzhůru vedoucích kramlí. Vsoukal jsem se do šachty, navlékl batoh a počal po nich stoupat. Ve čtverci nade mnou se vařily hvězdy. Pak jsem stál na rovné střeše. Nad oceánem zlatofialový pás. Vpravo šikmá stříška, pod ní haluze. Hodil jsem do nich bágl, položil jsem se na střešní plech, sklouzl, dopadl. Pod nohama mi ruplo sklo. Prásk a křáp, naskládané tabule. Vyprostil jsem se, sebral ranec a zastavil jsem se až za třetím kopcem. Vydýchal jsem se, vzduch byl jako trinitrotoluen. Škrábance na holeních jsem ovázal pruhy natrhanými z rezervního trika. Gatě však byly dole na knoty. Byl jsem zpátky na útesu. Nízko nad obzorem se třepetal Merkur, nad deskou mraků zářil Mars, nahoře světélkoval Jupiter. Navlékl jsem si oba svetry, zapnul bundu. Proč takhle složitě zdrhám, napadlo mě. Co mi mohli, nejvýš nafackovat.

Když se to chůzí a nízkým sluncem rozehřálo, vyplynulo mi, že by nebylo od věci se někde trochu umýt. Ksicht aspoň. Na mnoha místech jsem nahlédl přes okraj skaliska. Všude kolmý sráz, kámen a řev. Jedinkrát jsem mezi skalami zahlédl úzkou pláž. Na vyplaveném kmeni seděl člověk, měl pod štítkem čepice vousatý psí čumák, hleděl do vln a činil pohyby, jakými se honívá ocas. Zčistajasna se ošil a vzhlédl mým směrem. Zvedl jsem ruce v omluvném gestu. Ale to už se díval zase vpřed a pokračoval, možná se jenom drbal.

Později odpoledne se na hladině kus od břehu vynořila oblá šedá masa, převrácená loď, leklý kytovec, kdoví. Za chvíli se na to přispěchal podívat malý vrtulníček. Poletoval nad tím, lámal si hlavu, nerozuměl tomu taky. Pak se přilétl mrknout na mě, jestli s tím nemám něco společného, načež odrachotil.

Ještě dvakrát se mi podařilo za soumraku přesvědčit nevstřícnou hospodyni, která nejprve poslala pro syna, aby zachmuřeně asistoval mé prostě podávané legendě. Turista, okradli mě, tomu i věřili. Nocleh, hospício, peníze nejsou, nanosím dřevo nebo tak. Což už měli za nějaký druh lsti. Důkladně mě tedy vyslýchali, co jsem, odkud, zda jsou rodiče živi, zda mi schvalují, co tady v lednu vyvádím. Kýval jsem, že ano, že odpočívám po mnohaleté práci. Dvakrát mi to spolkli, a pak jsem toho měl najednou dost.

Šel jsem podél pobřeží, bouřka, světlo, tma, bouřka, světlo, tma. V kapse jsem žmoulal kostku haše od cikána, rozhodnut ji nepoužít. Trmácel jsem se křížem krážem po skalinách mimo jiné i proto, že jsem chtěl vypotit a vydýchat zbytky nepřetržité půlroční zelené jízdy. Běžně uváděné následky jsem sice nepociťoval, krátkodobá se naopak dramaticky zlepšila. Každý detail totiž najednou stál za zápis do paměti. Chtěl jsem zkrátka vyčistit trubky, profouknout čidla. Ověřit si, jestli to bude dál tolik zajímavé i bez toho. Těšilo mě chodit a zvolna se zbavovat prchlivosti. Prchlivost, ta tu byla. Navíc ve mně sílily zábrany sociálního rázu – ležérní dorozumívací znaky huličských subkultur jsou mi zgruntu odporné. To pan­káčství čtyřicetiletých. Doživotní fóbie, manýry, kecy o Krišnamurtim, o přízni­vých vlnách. _Ručičky, nebojte se._ S tím nechci nic mít.

Vonné keřiny mi ševelily pod nohama hlasem utracených miminek. K večeru mě v několika domech zřetelně odmítli. Jakmile mi hodila další větrná noc lopatu deště do zad, vyťukal jsem čtyři dva nula, 603, ta da, ta da. Ta paměť. Tút, tút. „To jsem já,“ řekl jsem. „Je mi to hloupý.“

„Ano.“

„Došly mi chechtáky.“

„Třiatřicet dní po tom, cos mě poslal do prdele, dobrej džouk.“

Moře zaburácelo.

„To je Atlantik,“ dodal jsem.

„Co.“

„To, co slyšíš.“

„Nic neslyšim.“

„Mohla bys teda?“

„Hele, tys mě nevyslech. Znáš-li klíčový heslo, proč mám teď vy­slechnout já tebe, sem s nim, jinak di do kytek.“

„V kytkách chodim celý dny jako idiot. Alnitak, Alnilam, Mintaka, do hajzlu, já si snad vyvrk nohu, a! Kromě vzdechů žádný heslo nefunguje, kdo chce slyšet, slyší. Ať žije Jeruzalém.“

„Seš sjetej, šneku.“

„Ani trochu.“

„Kde seš.“

„Mířim do města Faro.“

„Kolik.“

„Patnáct?“

„A hned vrátit, žádný díky, nasrals mě, to se tim nemění. Kdy budeš v tom Fáru?“

„Zejtra, pozejtří.“

„Heslo zní Western Union, kód banky pošlu.“

„Barunko.“

„Konec.“

Sfingo moje! Děkuju ti, osmiruká, střevíce políbím! Záchrana! Co si dát teď, když už o nic nejde, malýho čouda? _Konec,_ zopakoval jsem po Barunce a mrskl cikánovým dárkem obloukem do vln. Totiž, bezmála. Ve skutečnosti jsem ho položil na plochý balvan u cesty, pokud to byla cesta. Protože, jak praví Kniha proměn, pevnosti je možno dosáhnout až poté, co se zbavíme lačnosti. Pevnost je jednota nitra a vnějšího projevu bez známek úsilí, ahaha. Ále co! Prcat ježka, křičel jsem do větru, mával rukama jako racek a šel jsem a šel. Pode mnou mokré keře, nade mnou inkoust, vpravo oceán plný zcela nepochopitelných tvorů.

Ve městě, do něhož jsem dospěl, to rovněž nebyla žádná sláva. Umýt hubu, najít banku, tvářili se všelijak. Ptaní a dohadování, než mi vysázeli pár potištěných papírů. Najíst se, napít, vyslat zprávu. _Eště jednou díky,_ odpověď žádná. Nové džíny koupit, staré vyhodit, hotel najít, přespat, ráno jít na nádraží. Sednout do vlaku na sever.

Souprava se plnila pomalými ranními pracovníky, přistupovali, usínali, spali a nevystupovali. Pak všichni naráz vystoupili na pláni, která končila nebetyčnou železnou stěnou, skrz kterou sršely plameny, fabriky, doky. Prázdný vůz se zhoupl. Jen vedle mě zůstala spící žena s hlavou pod kabátem. Během dalšího spánku ji odstředivá síla v zatáčce narovnala. Disponovala kulatou, lehce hubatou, copem staženou hlavou. A začala se sesouvat na mě. Ťukla o mě ramenem, zavoněla. Zavoněla jako učiněná žačka. Uchopil jsem ji za rameno a usměrnil, sklouzla by. Stejně sklouzla. Položila se na můj bágl, který jsem měl kdovíproč na kolenou. Vlak brumlal, jako by ho táhlo třicet stříbrných harlejů. Vyšplhal z údolí na přepychově ozářenou rovinu. Z nazlátlých mlh čněly křehké náznaky jeřábů, kostelních věží. Samička spala a já se zbůhdarma vyhříval v proudu jejích feromonů. Drahnou dobu jí cukala víčka. Potom je konečně otevřela. Uviděla mě.

„Ó,“ řekla.

„Ó, deškulpe!“ řekla ještě.

Pěkně pomalu se posadila, našla jazykem žvýkačku a obnovila žvýkání. Odhodila cop, měl barvu tabáku. A rovný nos měla. A lícní kosti. A pěkně se potila. A pěkně se mi omluvila. _Ištu é para_ něco. Rádo se stalo. Ó, to se nedělá. Ále, to se klidně dělá. Ne, ne. Pak už to nešlo držet v mezích mimořádné události, tak jsme se na sebe pěkně usmáli. Uvolnili jsme se. Já ne moc, ona rovněž jen trochu. Za oknem poskakovaly výmoly, naplněné zkroucenými stromy. Jámy s mlhou. Údolíčka, přeťatá zpuchřelými hatěmi. Nějaký jistě hodně starý háj. Vžž. Mezi korunami se mihla v nízkém průletu rozčepýřená bytost, nejspíš volavka. Ty seš tak _hhezká._

Na pultíku před ní ležela kniha. _WIKTOR CHARON: ÖNME­NED­ZSELÉS FELSŐFOKON A TÜNDÉREK HAGYATÉKA._ Copak to čtete? Odkud jste, co tady děláte, drž se slovníku. Zalistoval jsem jazykovým průvodcem.

„Jaké jsou to stromy, tam venku?“ optal jsem se.

„Nada de especial,“ odvětila, „no special.“ Dub. Dub korkový.

Jak, žádnej speciál, naopak. „É fantástico!“ zařehtal jsem jako lama, čemuž se malinko podivila. A zase zavoněla. Jak to říct, zmizelým rájem. Ač už viditelně překročila poslední opentlený most mládí, za nímž jsou vykácené svahy ke třicítce, voněla na sedmnáct. Poněvadž já už taky docela dlouho neměl babu, abych pravdu řekl, dlouho. Kočičina s Barunkou se rozhodně nedala počítat.

Malá nehoda nastala, když vytahovala před průvodčím lítačku. Z neceséru jí vyskočila fotka a přistála mi v klíně. Prohlédl jsem obrázek, zatímco děvče kramařilo v tašce. Tahle se na něm opírala o zábradlí balkónu a držela se kolem krku se starší ženou, zakrývající si úsměv slamákem. Za nimi se zdvihal pomník, střechy, čára moře. Pomník mě zaujal, socha nafintěného chlapa, držícího v lokti pejska s lidsky vypouklým čelem. Hlavu měl velmož zabezpečenu obrovitým kónickým kloboukem, ze kterého trčelo peří či listí. Snímek jsem jí podal.

„To jsem jenom já, víte,“ uklidnila mě.

Pak jsme nevyhnutelně vjeli do lisabonského nádraží. Opustili jsme soupravu, šli vedle sebe po perónu. Okolo ananasů, ředkví a tykví. Okolo citrusů. A já nevěděl, jaká slova použít, abychom se nemuseli rozejít. Z jejích nohavic vystřelovaly špičatě okované botky, táhla mramorovaný kufřík. Ty jedna Karkulko. Portugalsko, co je tohle za zem. Prošli jsme nádražím. V hale učinila pokus to nenápadně pozdržet. Pili jsme u stánku presso a čekali, zdali mě něco nenapadne. Částečně mi i fandila, abych nebyl až takový dement. Mně však bránilo v rozletu vědomí, že jsem přesně takový dement. Dopili jsme, odhodili kelímky a s opařeným jazykem pokračovali k východu. Shora se snášel hustý déšť.

„Učte se portugalsky,“ podala mi ruku a otevřela deštník. „Neznáte slova a nemáte výslovnost.“

_Výslovnost se, má panenko, jen tak naučit nedá,_ bylo téma mojí pantomimy.

„I dá,“ zasmála se, ukázala mi mělce rýhovanou dlaň a byla fuč.

_Somálské jednotky obsazují Mogadišo,_ strašily titulky v trafikách. _V_ _Madridu vybuchla nálož. Etiopie je ve válce. Pákistán použil atomovou pumu,_ cože? Pákistán je teprve _připraven použít_ atomovou pumu. _Stephen Hawking se poletí podívat do vesmíru._

Netrápil jsem zbytečně fantazii a opět jsem stanul před pen­ziónem v uličce svatého Antonína. V recepci seděla jiná vyrovnaná žena, tamta nejspíš trávila zasloužené volno ve vaně s časopisem. V pokoji zima. Hodil jsem hadry na ramínko a zabalil se do deky. Kolik tu žije lidí, dva milióny, jednoruké cikány a ruské žebráky v to nepočítaje, ruských žebráků v lisabonském městě kupodivu není málo. Co o ní vím, znám název knihy, která před ní ležela. Co s infor­mací, že čte maďarskou detektivku, hovoří portugalsky a nádherně voní. Co měla dál, měla přece to, tu. Měla tu fotku, byl obsah mého snu, neboť jsem usnul. Fotku, na fotce balkón a za balkónem pomník. Do čehož se mi opakované vtírala otázka, jak a v čem se Stephen Hawking asi do toho vesmíru poletí podívat.

Ve vedlejším pokoji se rozdrnkal africký kolovrátek, já se vzbudil a pokračoval v rozvahách. Nejrozumnější by bylo vymáznout. To neudělám, na pár dní o nudlích a na vlak mám. Volit slova, řešit. Nechce se mi. Vysvětlovat, proč mám čtvrt roku zpoždění. Poležím si, vstanu a zkusím ji najít. _Nezbláznil ses trošičku,_ zpíval mi příjemně zastřený, mátový hlas za zdí: _Áli má maňá kólóló džůgubá sódaj lá, áli má maňá i pókalu džélóló, džůguba sódaj láá._ Je to kýč, bubnoval jsem si na břicho, je to kýč. Jó, jó, kýč je to, co lidi ze všeho nejvíc zajímá.

Poručil jsem si nejdražší jídlo v levné thajské restauraci, přinesli mi mísu plnou mléčné tekutiny, v níž se převalovala nemalá vařená sépie, k tomu rýže a lžíce. Sami ti Thajci byli upřímně zvědavi, jak si poradím. Když nic jiného, alespoň jsem jim na chvíli zpříjemnil úmornou celoživotní šichtu. Poté jsem vyhledal veřejnou bibliotéku, kam jsem jako nestudující cizinec na žádný pád nepatřil. Dalo mi práci přesvědčit odtažitého zaměstnance, měl cosi z Bustera Keatona, aby mi za nešikovně nabídnutou finanční úsluhu umožnil zasednout do badatelny. Na síti jsem nenašel nic, jen záběry šťastných lidí s nanuky. Prolistoval jsem tedy dostupné bedekry a fotopublikace, v plátně i vikslajvantu vázané holdy námořní metropoli. Buster byl nakonec rád, že se s takovou pílí zajímám o jeho rodiště. Povzbuzoval mě souhlasným šklebem, když jsem fasoval další stoh. Půl třetího dne mi trvalo, než jsem spatřil záběr na nevelké náměstí s pomníkem. Otočil jsem list, tam detail – delikátně nakročený velmož s našpicovaným zvířetem v náruči. Zalila mě vlna pýchy.

Vyrazil jsem daným směrem. Doky, jeřáby, mola, doky, jeřáby, mola. Pak pořádný kus pěšky do kopce. Stanul jsem na jehličnany obklíčeném náměstí. Kolkolem se o sebe opíraly zvápenatělé činžáky. Sloup s pejskomilem čněl přede mnou. Obcházel jsem ho mezi neochotně uhýbajícími holuby tak dlouho, až jsem našel úhel, z něhož mohl být záběr pořízen. Až admirál ukázal profil, kdežto ratlík koukal na mě, pokud to nebyla přímo opice, co ten chlap držel. Udělal jsem čelem vzad a viděl čtyři domy, z nich jeden neměl balkóny a jeden měl vchod zatlučen prkny. Zbývající dva jsem co nejméně nápadně prochodil. Přesto jsem vyslechl dost tázavých výzev, na které jsem odpovídal krčením ramen. Ze třetího poschodí jsem nahlédl, že je admirál vzhledem k čáře zálivu ve správné výšce. Třetí etáž by tedy mohla být, tam ale čtvery dveře. Na nich samá divná, zámořská příjmení. Poštovní schránky dole totéž. Vrátil jsem se s novým vodítkem do předešlého domu. A na pravé horní schránce jsem uzřel jméno – _Zalatnay Beatrice,_ 3. podlaží. V přízemí byl cítit pórek, v prvním patře kapusta. Stanul jsem přede dveřmi s honosně kovanou špehýrkou, přelepenou novinovým papírem. Potlačil jsem soudnost a stiskl zvonek. _Glun, glun. Z_ nitra bytu zaznělo klapnutí. Má muže, děti, co jí chceš vykládat. Dveře se otevřely. Kliku držela šedesátnice s přivřeným, zeleně natřeným těžkým víčkem. Druhé nebylo zelené o nic míň, ale drželo v normální poloze. Široká, pochybovačně stažená ústa.

„Bom dia, desculpe-me o incómodo,“ řekl jsem. „Cizinec.“

„Nevadí,“ řekla, „co chcete?“

„Hledám.“

„Nechoďte okolo,“ navrhla, „a řekněte rovnou, co vás trápí. Prob­le­­mas?“

„Chci mluvit s vaší dcerou, vnučkou.“

„Nemám,“ přelstila mě. „Jste nemocen?“

Zavrtěl jsem hlavou.

„Řekněte, co vám chybí,“ pobízela mě, našla v záhybech svetru ruku a ukázala na sobě – hlava, něco v břiše, peníze, klouby, smutek?

Vehementně jsem kroutil hlavou. Tak pochybovačné rty jsem ještě neviděl. Poděkoval jsem, opustil dům. Usadil jsem se na lavičce pod tújí v rohu náměstí, aniž jsem tušil, jak by ta pomatená putifarka nahoře eventuálně mohla souviset s maďarsky čtoucí dívkou. Dal jsem si nohu přes nohu, když zdřevěněla, vyměnil jsem ji. Okusoval jsem klobásku, zima mi nebyla, bundu jsem měl důkladnou. Co dál, kurva svět? Lisabon – Praha-Ruzyně? Zpátky do města, kde si lidé v únavných partičkách předvádějí plody dohasínající kreativity? Do hlavního města autizmu? Kde navíc nevím, jestli nemám vroubek? Ne-li řádný zásek?

K večeru jsem se jel prospat do Modela. Předtím jsem zhlédl v prázdném kině íránský film, v němž kdosi putoval škvárovými pláněmi za svým otcem, přičemž hledal i sestru s bratrem. Ani jednoho nenašel, zato spatřil na konci své cesty hučící a kouřící rafinerii. Tu pak neuspěchaně, promyšleně proklel.

Příští den jsem si jel zase sednout na stejné místo pod jehličnanem, nad kterým pluly bílé lodě mraků. Koncem odpoledne šla ta slečna po chodníku a mířila k domu. Skoro jsem ji přehlédl, jelikož jsem zrovna usilovně smrkal a snažil jsem se rozpomenout, jestli je pondělí nebo středa. Na hlavičce jí seděl tralalák s pírkem. Vstaň. Vstal jsem a šel k ní. Já jsem ten z vlaku, řekl jsem. Kývla, že ví. Sháněl jsem vás. Kývla, že ví, ale že neví, proč. To nevím ani já, zklamal jsem ji znovu. Zeptala se, zda bych jí tedy aspoň nevysvětlil, jak jsem ji tu vyšťoural. Vysvětlil jsem krok po kroku. Průběžně se ujišťovala, jestli správně rozumí. Jestli jí náhodou nelíčím včera viděný francouzský film o odcizení. Pojďte na sklenku, navrhl jsem, posedět a jít. Na jednu, ujistila se. Jednu a kašlem na to. Zavedla mě do snacku, který se podobal spíš kapli, karmínem natřené klenby, dým, fialový neon, šero.

Děvče mi cosi vykládalo, mnohomluvně mi cosi sdělovalo. Asi abych se na to vykašlal. Že na světě není špatně a hlavně spousta jiných, mnohem zajímavějších lidí. Na závěr na mě pohlédla očima, které mi odebraly zbytek naděje. Ohleduplnýma, ohleduplnýma. Detektivní část mého pobytu skončila. Mohl jsem jít od válu. Dát si odchod.

„A Bikini znáte, Hova lett, Mondd el?“ nadhodil jsem pro úplnost.

„Znám, jak to víte?“ opáčila.

„Muzika mého mládí,“ řekl jsem.

„To je ale moc špatná muzika,“ odvětila.
