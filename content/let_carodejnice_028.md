---
title: 23\. Jehly na vodách
contentType: prose
---

Levente se hrbil v křesle a já mu dělal spolu s blekotající televizí společnost. Upíjel jsem víno, pozoroval z okna náměstí. Probíhající situace byly prosté jako práce vypínače. Na terásce sedávala na židli vzpřímená žena v plachetce a hladila kocoura, buď tam byla, nebo ne, většinou ano, jedenkrát byl na židli pouze kocour. Město vydávalo zvuk, jako když o sebe drhnou plechy.

„Jo,“ pronesl jednoho dne dědek a ťukl malíkem o lenoch, „gilotina se nikdy nezastaví. Když ale dostaneš chuť na cibuli, jaká pomoc, musíš si dát cibuli!“

„Vy chcete cibuli?“ tázal jsem se.

„Jo.“

Přidal jsem na talíř papriku, okurku, on schroupal cibuli, zbytkem pohrdl. Potravu byl zvyklý přijímat dost marnotratně, víc mu upadlo od huby, než spolykal.

„Někdy, když usínám, píská pode mnou postel,“ svěřil se. „Slyším ji, jak píská, fí, fí. Přitom jsem byl jaderný fyzik, chtělo mě Rusko, chtěla mě Amerika. A jsem tady.“

Ten samý den jsem mu asistoval při sprchování, teta byla pryč, nebylo zbytí. Mstivě mi ukázal sezením nadobro zničené tělo. Žluté modřiny, laloky, fleky, plesnivé ochlupení.

„Já měl víc ženských než vy košil,“ řekl, když mě nechal vynadívat.

Teta jezdila, jak tvrdila, po návštěvách. Když se vracela, byl z ní cítit krezol, jód, špitál. Vypadala hrozně. Modré zuby, pelichající vlasy. Hltala pilulky, pila čaje. Šlo to s ní z kopce. Byl z ní cítit rozklad. Tu a tam jsme ještě sedávali na balkóně, ona zapnutá po krk v rudé větrovce. Něco mi zazpívejte, chtěla. Zpíval jsem: _Na shledanou krokodýle, na shledanou kajmane, žádná láska není věčná, každá jednou přestane._

„Levente byl fyzik?“ nadhodil jsem po pauze.

„Fyzik. Těch ženských, co zničil. Kila dopisů jim psal, komediant zatracená, až je tak zmagořil, že za ním přijely jenom s taštičkou. A on? Buď utekl, nebo dělal cvoka. Co se ten člověk natejral lidí.“

Podle možností jsem tetě pomohl se kšeftem, kterému se nadále věnovala. Asi, že nic jiného neměla. Třeba jsem měl za úkol zašeptat, ukryt v pokoji za salónem, do papírové trubice od koberce čtyřikrát po sobě slovo _guhenna._ Zadání znělo, aby to znělo jako na poušti a aby to bylo kolem půl jedenácté. Pak jsem si měl prohlížet obráz­ky, nešramotit, nechodit. V salónu brebentili. _Gu-henna, háchšš, sss,_ zabučel jsem do trouby. Nastalo mlčení. Kviklo štokrle, kdosi se možná zvedal k úprku, neboť jsem zaslechl, jak Bea káže svým starým bitevním hlasem: „Zachovejte klid, věc dále pokračuje!“

Balzové vrtulky vířily vzduchem, jehly se točily na hladině, tužky se lámaly a psaly nepříčetné vzkazy, v tom snad nepodváděla. Nebo jen částečně. Nevím. Byl jsem popravdě z těch dvou už značně utahaný. Navydírali se mě ze všech stran. Vzkazů, co si přese mě naposílali. Smradlavá opice, shnilá stará krávo, tak se titulovali. Až umřeš, mně se uleví, stejně to nebyl život, telegrafovali si přes můj ožižlaný, vybitý mozek. Přitom se jeden bez druhého neuměli pohnout.

Jedenkrát jsem byl na vlastní žádost přizván ke kolektivnímu sedánku. Očekával jsem nezávazné povyražení, založené na faktu, že je do mě vmontován pozorovatel a do něho další pozorovatel, někdy to bývá pěkně složitý tunel. Kolem stolu seděli pečlivě oholení, celkově jaksi do špičata zastřižení pánové a žena se zjizveným obličejem, který vyhlížel jako posešívaný z mnoha různých kousků. Ta na sebe prozradila, že je proslulá dramaturgyně. Jeden z mužů přijal kříž a vyjádřil jí chválu, zbylí zatleskali. A Bea spustila. Tákže. Hodlala zkusit přivolat na žádost zde přítomné osoby imateriální korpus či habitus jisté perzóny. Oslovila ducha věcným obchodním tónem. Nic. Vlichocovala se mu jako trucovitému spratkovi. Nic, portugalsky zero. Rozkašlala se. Úplně ji to strhlo. Ohodila dramaturgyni vějířem slin. Praskalo v ní, lapala po dechu. Silou mocí to zvládla, narovnala se. Utřela rukávem tmavý chrchel, rozmázla si ho po bradě. Chú – uchů, zachrčela. Za jejími zády vstal náznak světla. Tápalo to, mátalo, nadechovalo se, činilo pohyby, zhaslo. Přítomným uklouzlo óh, tetě cuklo víčko. Napřed po částech, pak celé. Slavná dramaturgyně vypoulila bulvy a otočila se na mě. Vypadala, že mě teprve teď poznává. Něco zahoulala. Mluvila, jako by žvýkala žvanec gumy. Jako neživý maňas, s nímž zevnitř neuměle pohybuje ruka zpustlého alkoholika. Všemi to viditelně otřáslo.

Bea oznámila, že věc přerušuje a že za těchto okolností nedoporučuje pokračovat. A z jedné vody vylila horlivcům perka, vypoklonkovala je až na chodbu. Prchali po schodech jako svatí z orloje, panečku. Zůstal jsem u stolu sám. Stará zabouchla, žuchla do křesla, chytla se pravicí za levou dlaň a zvolna se uklidňovala. Ve vzdálené komůrce pod Leventem pískala postel.

„Konec,“ řekla, „už to nemůžu dělat. Přejdu k věci, dáma je hloupá jako náklaďák, ale vás někdo skrze ni z něčeho nepěkného nařkl. Nechal jste údajně kohosi ležet bez pomoci. Byl jste o cosi žádán.“

„Nevím, co říct.“

„Říkat nic nemusíte, ale podle mě byste měl zjistit, o co šlo.“

„Vynasnažím se. Víte ale, že v salónu za vámi svítilo poměrně vysoké světlo?“

„Nevím, ale my teď řešíme, co s vámi.“

„Možná by mi pomohlo, kdybych mohl ještě naposledy do jeskyně.“

„Nemohu doporučit, opravdu ne. Naivity jste se zbavil, jak jste chtěl?“

„Těžko říct.“

„Vám spíš hrozí,“ ťukla mi nehtem na čelo, „že když se budete dál flákat, stane se z vás burro, mumák, rozumíte, co povídám? Asociál! Druhá věc, máte-li něco na svědomí, musíte to vyřešit jako chlap. To víte. Hm. A jak že vysoké nebo jaké že za mnou svítilo světlo? Nebo co jste prve říkal?“

„Taková nevýrazná mlhovina, metr a půl.“

„Jenom? Nic víc? Dlouho to bylo?“

„Chvilku.“

Vrtěla hlavou, vzdychala, šustila dlaněmi jako moucha. „Dobře,“ vzchopila se, „měl byste námitky proti symbolické sklence vína?“

„Naopak. A mohl bych otázku?“

„Furiózo.“

„Kde se tam dole vzala jeptiška a jak se udržela v proudící vodě? A co bylo v tom hrnku?“

„Jen to, co jste poznal, a pár lžic takové břečky v oleji, tu mám ještě od jednoho statečného Bulhara, on mě to naučil. Co dál, no je tam i další vchod, jenže tudy se už taky neprotáhnu, kdyby ano, neposílala bych tam místo sebe vás. Ve vodě je věc, které se říká _kotva. Co_ bude s Leventem, ptám se často.“

„Není možnost, že se začne chovat normálně?“

„Já v ni doufám,“ řekla a otřásla se. „Mně je poslední dobou zima, dolijte mi prosím, tohle víno mi chutná po angreštech z naší staré zahrady.“

„Vy máte zahradu?“

„Jenom ve vzpomínce. Skutečnou nám soudruzi vyhodili do luftu i s barákem.“

Několikrát týdně jsem před nimi utekl do galerie, do místnosti č. 57. Nosatý hlídač si mě už moc nevšímal, dokonce zdravil milimetrovým pokývnutím. A tak jsem mohl v klidu obcházet kolem triptychu a stopovat vztahy mezi zachycenými bytostmi, neb mi postupně docházelo, že jde vlastně o animovaný model mysli. Že jsem to já, stejně jako kdokoli, kdo tu bude žmoulat katalog po mně. Na desce byly zachyceny příhody, které se mi staly. Jejich aktéry jsem poznával. Rovněž tu bylo mnohokrát naznačeno, že by se každý měl aspoň pokusit povznést nad svůj osobní šlendrián. Nedat na sliby ani na víru, která, jak bylo z výrazu přítomného Antonína patrné, ve finále též nepadá na váhu. Povznést se. Jak to provést, k tomu se umělec nevyjadřoval. Jeho řešení bylo, že šmrdlal štětcem.

Na Štědrý večer mi Bea věnovala krabici, v ní kožené španělské botky. Já jí huňatý svetr, do kterého se zabalila a skoro se v něm ztratila. Nazul jsem se do bot. Bea si okusovala záděru. Levente nahlížel do rajské zahrady, nebo se tak tvářil, a protáčel v prstech novou špacírku. Tichounce pomlaskával, hučel a fičel. Doprovázel píseň, která mu zuřila pod kloboukem. Chvílemi posílal komusi v chodbě nepatrné pantomimické pusinky. Pukpuk, pukpuk.

„Nebyl dobrý nápad, držet vás tu do Vánoc,“ zahuhlala Bea do límce jako starý mandarín. „Tak mi ještě něco povězte.“

„Tuhle někde psali, že kachní kvákání nevytváří ozvěnu a ani ornitologové nevědí proč.“

„To se tvrdí už dvacet let. Jenže kdy já naposled slyšela kvákat kachnu,“ odvětila a nadlouho se zamyslela.

Příští dopoledne jsem letěl. Nastalo loučení s Leventem.

„Podejte si ruku,“ povzbuzovala nás, „už se neuvidíte.“

„Ať jde,“ řekl.

„Staral se o vás, kašpare mizerná! Krmil vás, napájel!“

„Ať jde.“

„Stačí, že mluví,“ pokrčila rameny. „No tak běžte, _ahoj._ Věc je prostá – jednat!“

A zavřela za mnou dveře. Chvíli jsem stál a koukal.

„Co stojíte,“ řekla zevnitř. „Chcete ještě kófi?“

„Ne, už jdu.“

Kráčel jsem v tuhých hovězinových gondolách po dlažebních kostkách. Vrz a vrz. Minul jsem prosklený sklípek, uvnitř seděli lidé a nakláněli po ránu sklenice a hrnky. Uvědomil jsem si, že si neumím vybavit, jakou má dům, z něhož odcházím, barvu. Patrně nazelenalou, jako všechno tady. Stačilo zastavit a otočit se. Trčel by na horním konci nedůkladně vydlážděného svahu, plul by jako Crimsonova permanentní pojišťovna, opona nad ním by byla poseta jiskrami letadélek. A to je přesně ono, řekl jsem si, pořád nějaká záře, jas, fascinace, úkazy, améby, fluida, přeludy, jsou to jenom plky. Přitom jsem tu nikomu s ničím kloudně nepomohl a mně nikdo, včetně Alejandra Iñárrita, taky ne. Tak nač se ohlížet. Došel jsem k rohu, obešel opoceného chasníka v hedvábné vestičce, jenž se činil s hustilkou u bicyklu, a zahnul jsem. Vzduch byl plný sladce těkavého jižního smogu.

Na letišti jsem si stoupl do fronty k odbavení. Všichni na mě hleděli. Škodolibě, s odporem, s pousmáním. Kráčel jsem halou. Neminul mě jeden spěchavec, aby na mně neutkvěl pohledem. Co to je, říkal jsem si a zasáhla mě hrůza. Takhle musí vnímat svět někdo s popáleným, s rozežraným ksichtem. Zalígroval jsem se na toaletě a ohmatával si hlavu. Pak jsem vylezl ven, byl čas. Znovu ty pohledy. Až se nade mnou slitovala postarší černoška, obklopená hordou odřených kufrů. Ukázala mi, že mám rameno od saka řádně zesráno od holuba. _Sintu mujtu,_ řekla. Sundal jsem sako, koupil jsem ho, že bylo pěkně ocelově modré, manšestrové. Teď vypadalo, jako by mi ho postříkal sarkastickou kozlí žlučí zapomenutý čert. Otřel jsem to, ne moc šťastně, kapesníkem, prošel jsem tunýlkem, posadil jsem se, rozjelo se to, zvedlo. Hned po startu jsme se při nabírání výšky stočili obloukem zpátky nad město. Zahlédl jsem přes rameno, polykaje, pár známých míst. Náměstí, výspy. Záliv s potácejícími se námořními kolosy a pufajícími loďkami. Pěnící pobřežní vody a za nimi opalizující věčnost, věčnost je jistě vágní pojem. Mám na mysli pocit, jemuž se jeden neubrání, když vidí to zakřivení.

„Mně ti uplně řeže v mozku,“ ozval se za mnou ženský hlas. Česky.

„Nevěnuj se tomu, je to než vo psychice,“ odvětil mužský, rovněž česky.
