---
title: 25\. Hysteron proteron
contentType: prose
---

K snídani jsem snědl sedm banánů a jel jsem na blind k matce. Pozdravit, stručně poreferovat, dojít nakoupit. Mrknout se, jak je daleko s popisem svého života. Telefon mi nebrala, nejspíš měla pořád vypnuté vyzvánění.

Zazvonil jsem krátce, dlouze, jednou, dvakrát, nic. Odemkl jsem si, když už jsem tam byl. V bytě mráz. Hned, jak jsem vešel, mi bylo všechno jasné. Bylo to ve vzduchu. Věděl jsem co, ale nevěděl jsem kde a jak. Napřed jsem prozkoumal umakartové jádro, koupelnu, záchod, kuchyni. Poté jsem nahlédl do pokoje. Uklizeno, otevřená okna. Rostliny plazily z kořenáčů suché listy na koberec, z popínavek zbyla změť vyschlých nitek, pokrývající stěny i nábytek. V dalším pokoji to samé, jedině tlustice dosud bojovaly, jinak suchopár. Třeba se větrá proto, že si vyjely se ségrou na Seychely, říkal jsem si. Někdo slíbil, že přijde zalít, a nepřišel, klasika. Mám sestru, ale nemám o ní dvakrát co říct, vzala si chlápka z Innsbrucku, mají starosti, pracují a nic jim nechybí, tvrdí každoroční vánoční esemeska. Co by najednou dělaly na Seychelách, když se tolik let neviděly. Rozum zkoušel jako obvykle strkat hlavu do písku, nechtělo se mu být u toho. Moje jistota však nezakolísala. Zbývala komora a ložnice. Pootevřel jsem prosklené dveře. Postel ustlaná, opatřená přehozem. Na té jsem spával, když jsem chodil na základku, četl jsem si pod dekou při baterce. Přesunul jsem pozornost k druhému gauči. A tam ležela. Na peřině měla otevřenou knihu. Viděl jsem ruku, tou tu knihu držela. Palec jsem viděl. Na hlavě měla šátek.

„Mami,“ řekl jsem.

Nevím, proč mě napadlo přinést si z kuchyně židli. Postavil jsem ji ke dveřím, sedl si a pozoroval situaci. Viděl jsem hlavně tu knihu. Chvilku jsem počkal. Pak jsem se i s židlí popošoupl. _Jistě, to je správné,_ četl jsem, na dálku čtu dobře. _Je to pokus o vraždu a o tom musí vědět policie. Jak je pacientce, pane doktore? Nevypadá to hezky. Pan primář bude hned operovat, ale výsledek nemůžeme zaručit. To je zlé, řekl jsem. Musím běžet, řekl lékař._ Opět jsem se s židlí o kousek osmělil. Teď jsem viděl špičku nosu a krk, krk měl barvu, jakou nemíval. Tmavší. Nos stejný jako vždycky, jen naopak světlejší, skoro bílý. Posunul jsem se ještě párkrát, než jsem s konečnou platností uviděl, že to není máma. Ležela tam paní s propadlými tvářemi, s brýlemi na nose. Rty sešpulené, jako kdyby se pokoušela hvízdnout. Víčka zavřená. Na polici se válel jelení lůj, panthenol, atarax. Nebyla to máma. Oddechl jsem si. Tohle zvládnu. Je fakt, že jsem pořád seděl, nemohl jsem se odtrhnout. Přelouskal jsem tedy další úryvek. Pak jsem vstal, zavřel a šel do obýváku. Cestou se mi vybavila sklepní scéna z _Psycha,_ nešlo to potlačit. A opus _Krajina přílivu,_ ten to má ale pořád pojaté jako študáckou srandu, Terry. Nikdy se nevymanil z modelaření, z harašení, z bubákování, pořád si jede toho svého _Žvahlava._ Nohy mě donesly k sektorovému baru. Přihnul jsem si z láhve alkoholu, chutnajícího po prachu. Těžko se dýchalo. Na což jsem si zakázal myslet. Vytáhl jsem z police zlaté stránky, zvedl sluchátko.

„Já chápu, co říkáte,“ opakovala žena z pohřební služby. „Ale musíte napřed volat 155, ti vám vystaví list o prohlídce a pak volejte nás,“ řekla ta podle hlasu tělnatá osoba. Vytočil jsem další číslo a čekal, až mě přepojí.

Na stolku ležely noviny. _LOUVRE ZNEPOKOJILY TRHLINY V MALBĚ MONY LISY,_ četl jsem. _Restaurátoři pařížského muzea varují, že současný stav obrazu Mona Lisa vyvolává znepokojení. Tenká deska z topolového dřeva, na níž je obraz namalován, je prý deformována více, než se soudilo._ Dlouhý perex, perex má být jako rána z pušky. Z pušky, fuj. Proč fuj, když z pušky. Při slově _puška_ se mi totiž zamotala hlava. Zkusil jsem říct víckrát po sobě: _puška, puška._ Pokaždé to se mnou málem seklo. Našels mámu, to se stává. Prostě to zvládni. Vyřeš to.

Telefon konečně kdosi zvedl. Diktoval jsem mu údaje, přičemž jsem dále četl: _Borcení obrazu vyvolává vznik nových trhlinek na povrchu malby, kterým se odborně říká krakely (z francouzského craquelée – praskající). Vyloudit na tváři úsměv byl umělcův cíl – očití svědkové tvrdili, že při malování měl Leonardo kolem sebe stále hudebníky, zpěváky nebo šašky, aby veselím bavili i jeho model. Chtěl prý tak docílit, aby zmizela zasmušilost, jakou jeho portréty obvykle mívaly._ Kde asi tenhle Kovařík, co se pod tím podepsal, kde ten rutinér natrhal očité svědky. Něco jsem tý mámě chtěl říct. Co já jí to chtěl říct. Amnézie, Barunka měla pravdu. Možná jsem jí chtěl vysvětlit, proč jsem byl tak dlouho pryč. Už jí to nevysvětlím. Nikdy. Co to znamená nikdy? To je tu s námi přece pořád, to nikdy. _Věřím sice, že každá lidská duše je originál, její stěhování z těla do těla se mi však jeví jako silně nepravděpodobné; žádná repríza se konat nebude,_ povídal tuhle doktor Grygar v rozhovoru v nějakém magazínu. V jakém asi, když jsem tu teprve týden a žádný jsem, pokud vím, neotevřel. Perex byl u Grygara krátký, to vím jistě: _Ezoteriku považuji za dokonalou ztrátu času._

Stál jsem u okna a sledoval sanitku, jak se usilovně snaží najít flíček k parkování. Za ní se cpal opel, ten k ní nepatřil. Nakonec vjela na chodník, ze dveří vykročil kluk v oranžové vestě a zapálil si. Druhý auťák zastavil taky, ten se s parkováním nepáral. Ze sanity vylezl chlap v plášti a vydal se k domu. To už nebyl kluk, to byl rozvážně kráčející žolík, který už leccos viděl. Žolík či spodek, když byl dole. A já byl v tu chvíli svršek, když jsem ho mohl pozorovat a on mě ne. Z opelu vystoupil další, přeskočil skupinu nedomrlých keříků, na kterých se držely sněhové čepice, jinde ne, a přidal se k tomu­hle. Takže šli ke dveřím dva. Kde jsou takovou dobu? Zvoní, hledali zvonek. Čili jsem jim zřejmě nahlásil matčino jméno, vida, to si ani nepamatuju. Já myslel, že dole na zvonku její jméno ani není. _Paměť je účelově selektivní,_ to řekl, myslím, taky doktor Grygar. Takže žádná amnézie, náno. Účelově selektivní. Rozbaluje se a zase se zabaluje.

Dobrý den, tudy. Chlap v plášti byl v pokojíku relativně krátce. Když vyšel, podával mi papír, měl jsem ho podepsat. Oni teď jedou pryč, oznámil, a já mám volat pohřební službu. „Jste v pořádku?“ ptal se. „Můžu vám něco dát.“

„A co?“

„Neurol.“

„To smíte bez předpisu?“

„Můžu.“

„Tak mi jeden dejte.“

Tak mi dal opravdu jenom jeden. Spolkl jsem ho a postavil se zpět k oknu. Od vchodu šli už zase dva. Kde byl celou dobu ten druhý, nevím. K mámě se mi moc nechtělo. Až teď mě napadlo, že jsem se ho měl zeptat, kdy se to přibližně stalo. Před týdnem nebo před měsícem, člověk to nepozná. Protože to nezná. Vytočil jsem znovu předešlé číslo. Nyní se mnou hovořil velice pomalu vyslovující chlap. Profesionální devótnost nebo lehká disfunkce.

Funebrákům trvalo o poznání déle, než i oni objevili možnost, že můžou zajet na chodník. Byli tři. Zazvonili. „Zustaňte tady, my si poradíme,“ předvedli sehraný voice band. Otevřeli a zavřeli. Takový provoz nebyl v tomhle bytě už léta. Stál jsem u okna a maně naslouchal. Vnesli dovnitř jakýsi předmět, bouchli čímsi o futro. Nebylo v mé moci zabránit tomu, abych poslouchal dál. „Zvedej,“ řekl jeden, druhý se rozkašlal. Ozvalo se ostré syknutí, znělo to jako sprej. „Chyť to,“ řekl druhý. „Hoď to tam, tak.“

„Tohle vyplňte,“ řekli, když byli hotovi. „A tohle nám podepište.“

„Mám jet s váma?“ zeptal jsem se.

„Neni třeba, volejte na tohle číslo, tam jet budete muset.“

Tam jet budu muset. Tak jo, díky. A byli pryč i s mámou. Hleděl jsem, jak strkají futrál do bílého stejšnu. _HELFI, pohřební služba,_ bylo psáno na boku.

Pro klid jsem zavolal na poslední číslo: „To jsem znova já, zapomněl jsem, že je třeba volat asi taky policii, co teď s tím, poradíte mi?“

„Policie už u vás byla.“

Rozhodl jsem se s tou informací nehýbat. Možná chlápek z druhého auta v první várce. Ten, co skákal přes zasněžené keříky.

Nechal jsem otevřená okna, zabouchl. Ve výtahu mě paměť neušetřila vzpomínky, jak jsem kdysi přišel ze školy a pomazal si tvář zubní pastou. Pasta vytvořila nazelenalou rozpraskanou masku, oči vlivem mentolu přízračně zrudly a bohatě slzely. Na hlavu jsem si posadil rozcuchaný pačes z instalatérské koudele, na sebe otcův kabát. Sedl jsem si do křesla, zhasl a trpělivě čekal. V pomačkaném hliníkovém těsnění oken bzučel průvan. Byl podzim, bylo mi sedm. Matka odemkla, vstoupila, rozsvítila, bez hlesu klesla na kolena, chytila se stolku, strhla telefon. Za ní stál ve dveřích její známý, pihovatý tenorsaxofonista Levora. Vystupoval na estrádách pod jménem _Swingující advokát._ „Měl by ses stydět, tohle provést svý mámě!“ řekl mi s přísně staženým světlým obočím. A já seděl uvnitř pečlivě zinscenované příšery a nevěděl, jak to zrušit, co říct, kudy utéct. Seděl jsem v rozsvíceném pokoji, zatímco v kuchyni naléval Levora mámě i sobě rum do turka a hrabal se nám tlustou pihovatou rukou v příborníku s cílem najít lžičku.

Doma jsem chodil delší čas kolem filmů, ale všechny mi připadaly určitým detailem nepřijatelné. Otevřel jsem lednici, v poličce na mě čekal starý dobrý stilnox. Polkl jsem jeden, po hodině další a poté ještě jeden. Bohužel nezabraly. Co dělat, vytáhl jsem Hitchcocka, _Psycho_ jsem obratem vyřadil. O to víc jsem si po létech vychutnal _Okno do dvora, Rodinné spiknutí_ jakbysmet. U _Potíží s Harrym_ jsem se opakovaně smál, poněvadž tomu, co Shirley MacLaine provádí s tím svým čumáčkem, se nelze nesmát. Dále jsem zhlédl _Zběsilost_ a _Ani_ _stín podezření,_ thriller jako prase z roku 1942, kdy u nás představoval vrchol inteligentní zábavy _Přednosta stanice._ Pak jsem se díval na _Cizince ve vlaku._ Filigránská práce s fakty, někdy až příliš. Chlapi jsou až moc práskaní, anglosaské pávice až moc předvídavé. Mrtvoly občas dýchají, chvějí se jim víčka. Zato ale ty barvy, ty zející obzory! Těch nádvoří, žebříků, teras, žaluzií, markýz a hromosvodů! Těch mihotavých rudomodrých lepenkových Manhattanů, tisíckrát velebnějších Manhattanů skutečných! Těch schodišť všude! Schody dědka bez debaty fascinovaly, schody a volný pád.

Na obrazovce se zrovna vleklo _Vertigo,_ na jehož prázdnotě má lví podíl dokonale dutá Kim Novak a který snad částečně zachraňuje, že ulicemi napořád proplouvají velebně předimenzované chevrolety a buicky, výsledek hospodářského zázraku po vyhrané válce, když dvůr pod mým oknem zesvětlal. Nastalo ráno. Trubky v domě se začaly probouzet. Po betonu dvora chodili tiší holubi a zobali opadanou omítku.

Obřad proběhl, jak měl. Po letech jsem viděl sestru. Přijela i s manželem, dlouho jsme se objímali, ač jsme při tom cítili novou věc – distanc. Úplně cizí lidé. Mohlo to být tím, že se nám nechtělo být v těch svých tělech naplno. Potom jsem držel nad rakví krátkou řeč. „Bylas naše poslední pouto se starým světem,“ zamotal jsem se hned zkraje. „Pokud ovšem nějaký starý existoval, totiž, pokud vůbec nějaký nový začal. Tvůj život měl v každém případě řád, který my už v sobě nemáme. A právě proto ti děkujeme, žes nás vnímala jako rodinu, ačkoliv jsme se jako rodina nechovali.“

Sestřin muž na mě hleděl s porozuměním, měl to nacvičeno i se zatínáním žvýkacích svalů. Proč jako signál účasti slouží náznak žvýkání, ví jen satan. Sestra propukla v pláč, zestárlý Levora za ní prudce mrkal. Pak odjeli. Zřejmě v průběhu jednoho z objetí mi sestra zasunula do kapsy paklík bankovek, neboť jsem ho v ní později nalezl.

Jel jsem byt uklidit. V prvním šupleti zrušené vkladní knížky, ikony zašlé platební slávy. Dětské vlásky v gumičce, do frasa, ségři­ny nebo moje. Utěrky, ubrusy. Vše jsem házel do plastového pytle. Pod kapesníky ležela fotka zpěváka s podpisem. _Mnoho srdečných díků za_ (tři slova rozmáznutá), _Karel Hála._ Celá krabice lajdácky vytištěných, retušovaných pohlednic všelijakých interpretů, skupin a kapel. Zaujali mě _Big Beat Brothers_, sádelnatí mládežníci se směšně tvarovanými gibsonkami v křečovitých dobových pózách, Praha 1967. Dál svazky klíčů, kalkulačky, polámané brýle, vysvědčení, úmrtní listy, bromhexin, wellbutrin, ibalgin, triticco. Vyteklé baterie, bižuterie, zoxidované cajky. Bylo toho osm pytlů. Naházet je do kontejneru jsem neměl sílu. Nanosil jsem je tedy do mělkého sídlištního sklepa, prozatím. Když jsem zavíral dřevotřískové dveře a zamykal visací zámek, připadal jsem si jako v prosluněném dětském komiksu ze sedmdesátých let.

Vzal jsem si jenom její zápisky a krabici fotek. Pořadače nadité papíry naplnily půl skříně. Pomocí krátkých vhledů jsem zjišťoval, že psala šmahem o všem. Probírala počasí, evokovala mládí. Popisovala příhody veselých rošťaček Marthy a Teny, na ně navázala traktátem o správném vaření kávy. Pak se zdržela u káněte kroužícího nad Štěchovickou přehradou, kam si jezdívala koncem padesátých let zaplavat s jistým Houbou. Houba měl motorku po Němcích, rok nato se zastřelil a matka s klidem přešla k variacím na saláty z baklažánů. Od úvah o tom, zda promarnila nebo nepromarnila hřivnu, se opět vracela k úslovím, pranostikám a příbuzenským drbům, do nichž byly volně vmontovány různé medailóny a zbytky příběhů. _Jako příklad zásady, na kterou by se nemělo hřešit, může sloužit volání sýčka. Kdo jej slyší volat, neměl by se vydávat na cestu. Bratr mé babičky Bohuslav Švihovský se toho držel velmi přísně. Když mu však bylo 47, odcházel z oslavy, bylo ráno, ale ještě dost tma. Sýček volal z blízkého lesa: „půjď, půjď“, on se však přesto rozhodl jít na vlak. Lidé na oslavě ho prosili, ať zůstane. On ale odešel, cestou spadl do lomu a bylo na místě po něm, protože ubožák podle všeho zapomněl, že není na chatě v_ ???, _ale na oslavě zlaté svatby v ???._ Proč ty otazníky, asi nevěděla, chtěla to později doplnit. Text pokračoval výčtem přicmoudlých pověr a legend z kraje kolem jejího rodného Vysokého Mýta. Na závěr si ještě připomněla sváteční vytržení, které vyvolávala v dobách jejího mládí prostá výměna žárovky u lustru v jídelně, o zapnutí televizoru nemluvě. Elektřina byla tenkrát dosud v nábožné úctě, ačkoliv atomová puma byla už taky na světě.
