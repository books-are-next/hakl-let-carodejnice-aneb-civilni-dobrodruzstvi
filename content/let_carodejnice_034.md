---
title: 29\. Cesta do středu
contentType: prose
---

  

Další den jsem se kdovíproč hned po probuzení vyšvihl znovu do sedla a vyrazil po pravém břehu k Zbraslavi. Nad písčinami visela mlha, pavoučci tkali. Nad Závistí se vyvalilo z mlh osvětlovací těleso a začalo pálit do zad. Černošice-Mokropsy, Dobřichovice, tam někde jsem si dal oběd. V restauraci pod smrkem, kde mi postarší servírka schválila volbu slovy: „Kachní játra, ty si tu před váma dával chlap, kterej o sobě tvrdil, že je kníže.“ „A chutnaly mu?“ ptal jsem se. „Pf, to byste se musel zeptat jeho,“ odvětila. Tak jsem si dal radši znojemskou.

Odpoledne jsem se vracel mezi čadícími tureckými kamióny po berounské výpadovce ku Praze. Mistrovská práce bez nutnosti se tázat, přemítal jsem, to se lehko řekne. Jenže proč já vlastně k tomu obrazu běhal? Proč jsem před ním stál tolikrát, až to začínalo zneklidňovat důstojně podřimující kustody? Až už měli chuť žhavit vysílačku, jestli nebudu nějaký piloun, co jim chce vynést pod svetrem Salome? Protože jsem v tom herberku kolem strachy zcepenělého světce postupně nacházel zřetelnou zprávu: Je to jen rutina, nic složitého. To, co zná kdejaký mourek, vyhřívající se na střeše. Vstupování ducha. Nechat myšlenky volně rozpadat, toť vše. Jak se věci mají opravdu, nikdo neví. A tak se opakují záměrně nejasné, básnivé teze. Vrčení roztočeného mozkového dynama přitahuje tvory z nicot, fasci­nované vším, co vykazuje známky bytí, tvrdí jeden. Z jakých nicot a jaké tvory? mečí druhý. Netahejte je sem, nechte je, nabádá třetí. Tvory z objektivního světa, zkouší namátkou čtvrtý. A kde má ten objektivní svět hranice? dáví slinivku pátý. Milimetr od mých očí, dí tantrický stařec v koutě. Já raději držím pysk, neboť s jistotou vím vždycky jen to, co mi před chvilkou někdo sdělil, čili jsem málokdy originální. Což říkám možná hlavně proto, že řez vedený proti sobě bývá kladně kvitován. Kvitován kým, když tu nikdo jiný není? Když šlapu do kopce po vydrolené krajnici, potím se jako vrata a jedu v samomluvě? Líbit se sám sobě, o nic většího nejde?

Mezi rozžhavenými výfuky tahačů se mi každopádně hned líp rozumovalo. V benzínových parách, smog mi pomáhá v usebrání. Stará vesta – jakmile se musí trochu hospodařit s dechem, rychle jeden zduchovní. Nalevo ode mě se vyhoupla Ruzyně, Turci pro jistotu rozsvítili reflektory. Doma jsem opřel kolo o skříň v předsíni a zavolal Barunce.

„Tak jak dopad váš vejlet do Ralska s překvapením?“ ptal jsem se.

„Jak by. Řek mi na pasece, že mě zbožňuje, jenomže jsem za á zner­vózňujícím způsobem chytrá, což ho vyvádí z rovnováhy, a hlavně už je i zvyklej na tu svojí čtyřicátnickou samotu, takže se loučí, a lehko mu teda neni. Co jsem zas kde podělala, prozradíš mi?“

„Možná jenom moc improvizuješ, překombinuješ to. Druhej neví, na co reagovat dřív, a zaplete se.“

„Jenže si neuvědomil, že když mi podobnou věc voznámí v pus­tejch armádních lesích, budeme muset pochodovat hafo kiláků uprostřed vzájemnýho vzývání, jestli k tomu ten druhej proboha eště nemá co dodat.“

„Taks měla čas k dobru, abys to jeho rozhodnutí zvrátila, ne?“

„Zvrátila jsem jenom přímo před nim dva pribináky, který jsem ráno spolkla, aby mi nekručelo v břiše. Mě ti tyhle vzdělaný křapíci, co fungujou jako generátor náhodnejch sebeoslavnejch výroků, poslední dobou ňák znervózňujou.“

„Ne každej má estetickej ideál nakydat na sebe co nejhoršího.“

„Já bych byla i ráda nakydala, jenže jsem ze sebe nedostala slovo, šlapala jsem vedle něj jak loutka. A von v klidu probíral knižní novinky, určoval ptáky, blejsknul se bráchou, co má vlastní green a kterýho přišel jenom dálkově řízenej robot na sbírání suchejch šišek na dvě stě litrů. Proč se muj život musí vodehrávat na půdorysu vločkový opery?“

„Aspoň se zasměješ.“

„Tys vyhodil týví, takže jsi zapomněl, že to jsou zacyklený falešný city, sranda žádná,“ řekla a hlas se jí zatřepal. „Nešel bys teda s vopuchlou na kafe?“

„Dneska nestihnu.“

„Slyšim. Máš zas ten svuj závodní hlas.“

„Slíbil jsem známýmu, že mu večer pomůžu s přeinstalací.“

„To je jenom dobře.“

„Pokud se ozve a potvrdí to.“

„Stejně mám hubu na pět zámků a voči jak rezavý vidle.“

„Vostatně měl dávno volat, já mu cinknu, co se děje.“

„Necinkej mu a běž mu helfnout.“

„Přeinstalace je nekonečná onanie.“

„No to je, tak mu teda cinkni.“

„Proč já jemu? Snad von něco potřebuje.“

„Panečku,“ řekla. „To je spirála, co?“

„Co spirála, hotová cesta do středu Země.“

„To jo.“

„V osum teda?“

„Bacha ale, jsem v hajzlíku.“

„První pomoc a nazdar, známe se jak dvě starý boty.“

Seděla v Barakudě, držela v dlaních čaj či grog a koukala.

„Uměl bys mi na úvod vysvětlit, proč ses na mě loni v zimě tak nasral?“ chtěla znát dřív, než jsem dosedl.

„Asi se mě dotklo, že to pouto mezi náma nebude tak čistý, když z toho bokem vaříš ňákej elaborát.“

„Elaborát, učinila jsem tě součástí skupiny osmi respondentů, nic víc.“

„Jo tak.“

„Hloubkový rozhovory plus nezúčastněný pozorování v terénu, téma – lidi s pozdní kariérou, jev známej z regionálních médií, tam je dost těch, co hledaj novej start, typicky třeba učitelé. V normálním celostátním týdeníku už je nejvíc novinářů v kategorii 18 až 29 let, to je 34,8 procent, mezi 40 až 49 je jich pouhejch 18,8 procenta. Tak jsem tě zahrnula. Stejně bys byl, kdybys bejval nevypad, do roka šéfredaktor, pak ředitel redakce, pak by sis už nemoh nekoupit tu toyotu atakdál.“

„Blbost. Nejsem tak nastavenej.“

„Nejseš nastavenej, cink, a najednou seš.“

„Ne, když nekejvneš.“

„Což bys právě ty se svojí kejvací náturou neudělal. Nevzepřel by ses.“

„To si piš, že jo, dyť je to smrt ega, šéfovat.“

„Neni málo těch, pro který je to jeho zrození. Všichni savci to tak maj, potřebujou šéfa.“

„Šéfa a hromadu dětí.“

„No. Ach jo.“

„Co vzdycháš.“

„Mně by stačilo jedno a bez šéfa.“

„Dítě?“

„Anička. Já bych chtěla Aničku.“

„Tak si jí udělej.“

„A jak?“

„Sežeň si trubce, vokouzli ho, pak ho vyhoď – a máš Aničku.“

„Dobrej nápad. Co třeba ty?“

„Dám si taky grog,“ řekl jsem blondýně s napudrovanou tygří tváří, dorazivší k našemu stolku.

„Dělám ho ale z tresti,“ odpověděla, „ne moc dobrej.“

„Tak mi dejte morgana.“

„Vidiš to, mně ho udělala z tresti bez varování,“ zahučela Baruna, „a je hnusnej. Jak mi to vysvětlíš?“

„Možná taky hledá trubce.“

„Ne ale v tobě, jí běží támhle vo ježuru.“

Na baru seděl sporý šlachovitý vytřeštěnec s vytrhaným obočím a hleděl kamsi daleko. Blondýna ho udržovala v hledáčku. Ne­všímavci ji zajímali především.

„Čistě teoreticky,“ nadhodila Barunka, „co je na dítěti zlýho?“

„Udělá z člověka vodhazovací přídavnou nádrž.“

„To nikdo nezastírá, jednomu energii vezme, druhýmu přidá. Já tě hlavně vo nic nežádám, byl to vtip, byl to vtip.“

„Klusat dokola vokolo kůlu,“ bručel jsem, „co se zaplatilo, co se zaplatit má.“

„Jedno už máš a neklušeš, tak nebruč.“

Venku na chodníku se podle chrčení servali psi, blondýna mi donesla nového morgana. Vytřeštěnec se jí zavrtával pohledem do zad, kde se pod mikinou zařezávaly vysoko zašněrované složité kšíry přidržující prsiska, protože prsiska ona měla.

„Dopsalas tu diplomku?“ zeptal jsem se.

„Anomální aspekty kariérního postupu, případová studie, tak se to mělo jmenovat, hezky jsem zažádala vo vodklad.“

Spustila o práci. Přikyvoval jsem a uvažoval, kam se vrtnout dál. Nájem jsem platil, poštu vybíral, na vzkazy reagoval, na pozdrav lidem odpovídal. Smál se na všechny bez rozdílu. Všechno, co má jeden dělat, aby se udržel při věci, jsem poctivě nemastně a neslaně dělal. V posledních týdnech se mi víckrát zastesklo po časech, kdy byl Chorche po smrti. Zdali to nebylo celkově jasnější, zdali mě to víc nebavilo. Unikat, zjednodušovat. Opakovaně se mi zjevovala jako jiskřící fantom v kulovém blesku hlava dívky, co je zpátky v Arizoně a kouká z okna obýváku do zahrady plné kaktusů. Ven nemůže, první Mexikán by vytáhl pětačtyřicítku. S pohnutím jsem vzpomínal na zvláštní průběh našich tělesných sbližovaček, zahajovaných ukňouranými, mně protivnými průtahy a končících tím, že si mě husarka držela jako v kleštích, dokud jsem neodevzdal veškerou tekutinu. Labium, caruncula, fornix, uterus, antikoncepci nebrala. Takže venkoncem kdoví, jestli se za velkou louží nepokouší zvednout hlavičku na břiše ležící, emocemi už nadaný tvor, zatímco manžel poskakuje po klimatizovaném aťasu s čerstvě naroubovaným kravským ocasem na břiše, co čekat od zubaře. Ten aspoň něco dělá. O něco se snaží. Někam míří.

„Čemu se tak krásně zle usmíváš?“ zeptala se Barunka.

Těsně za mnou se ozvalo úděsné zaskučení – blondýna zapnula větrák ve zdi. Poté pomalu přešla za barem s kleštěmi na led v ruce. Ježura k ní byl přilepen pohledem utkvívavých panenek. Hotové divadlo kabuki. Pobledlá bajadéra vedle mě srkala v ohni západu úspornými pohyby laté. Na stolku ležely noviny. _Češi míří do Lisabonu,_ zněl hlavní titulek. Rum chutnal po tinktuře.

„Taky ti eště dlužim prachy,“ řekl jsem.

„Baruna počká, čekat je její styl.“

„Hned, jak něco bude.“

„Fajn, žes přestal, když nic jinýho, s těma svejma lítanicema. Nebo nepřestal?“

„Rok a půl jsem nic neměl, s výjimkou jedný skákačky u Arnošta, což teda bylo shodou okolností zrovna včera.“

„Hah, jo tak. Změňme téma, uplně ti mě přestal bavit sex.“

„To by mohlo znamenat, že už seš dospělá.“

„Stará?“

„Dospělá, dospělý lidi sex často nebaví, ne že by nešukali, naopak se snažej urvat co nejvíc, aby v sobě přeřvali nedostatek důvěry, bezpečí, blízkosti, deficit všeho, co v nich zničil střední proud.“

„Střední proud, ten mě taky dost poničil. A eště k tomu nešukám, ty jo?“

„Letos eště ne. Změňme téma, v Jinonicích se tuhle stalo, že se bytem nějakejch manželů mihnul vzdálenej příbuznej, co jenom projížděl. Pokecali, zahráli si _prší,_ ustlali mu na kanapi a von dal ráno při loučení tý manželce pusu na tvář. Její muž pak vypověděl, že se ho zmocnilo strašný podezření, že ho s ním zamejšlí vopustit, když si dali tu pusu. Šel si teda dát dolu na roh panáka na uklidnění, pak se vrátil a střelil ji do hlavy. Přitom to nebyly žádný socky, voba měli vejšku.“

„Kdes to slyšel?“

„Známej známýho to řikal, policejní vyšetřovatel.“

„Ten, co tě měl mezitim taky v prádle?“

„Tohle zrovna náhodou dopadlo dobře, von ten kluk totiž neni mrtvej.“

„Mně je jasný celou dobu, žes kecal. Já tě mám zrovna za to ráda, že si jak na běžícim pásu vymejšlíš nepravděpodobný pubertální povídačky, abys v nich pak musel natvrdo žít.“

„No počkej, chlapa jsem ale píchnul.“

„Kde.“

„V Tescu.“

„Proč.“

„Nevim.“

„Píchs bezdůvodně člověka, von to vzal, nikdo na to nic neřek a tys vodešel?“

„Na kafe s tebou.“

„Změňme téma. Proč ten pán tu pani zabil?“

„Nesnes pomyšlení, že by mu mohla vodejít, samota je smrtící faktor.“

„Takže dítě nakonec dobrý, ne?“

„Pokud ti nevadí, že musíš vychovávat někoho, koho neznáš.“

„Ále hovno, já chci vychovávat Aničku, tu znám, akorát jí eště nemám. Co mám dělat, to mi neporadíš, ty seš taky takovej vůl.“

„Napřed se musíš sebrat, za čas někoho sbalíš.“

„Mně je tak blbě.“

„Bodejť by ne, když nežereš, jedlas už dneska?“

„Ne. Kdo je Arnošt?“

„Kamarád.“

„Já myslela, škundíro, že žádný kamarády nemáš.“

„Mám jich docela hodně. Dělaj asáky na fakultách, dodělávaj doktorát, živěj krky, mořej se v ústavech, v nakladatelstvích, jiný si už zařídili vlastní kavárničku a chcípou eště víc. Další potichu nasávaj nebo se snažej sledovat kulturu.“

„Vídáš se s nima?“

„Mnohý už se moc scházet nechtěj, pro jiný je naopak sedět a mluvit smysl všeho. Hafo jich taky jezdí po světě.“

„Tak těch svejch čtyřicet mejlů denně taky rozešleš?“

„No to nejmíň. S většinou už si jenom dopisuju a díky pravidelnejm přídělům fotek s námětem skal, vodopádů, žranic a přihlouplejch skečů vo nich vim víc, než kdybych s nima hrál každou středu nohejbal. Takže ty mi, náno pitomá, nevěříš, že jsem píchnul chlapa?“

„Jsem bohužel publicistka, tak zhruba tušim, co se může stát a co ne. To je nemožná situačka, co líčíš. Měls to líp promyslet.“

„V tom případě si dám eště morgana.“

„Jenže už kasíruje, zustane tady jenom ježura. I bych se najedla, ale kde?“

„Naproti.“

„Co je naproti?“

„Ňáká herna.“

„Ta je hrozná, ale za kolejema na rohu je jeden zapadák, tak tam?“

Židle zaskřípala, když jsem ji odsouval. Fuj, řekla Barunka.
