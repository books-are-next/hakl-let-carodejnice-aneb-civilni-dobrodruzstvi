<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="25\. Hysteron proteron">
    <meta name="apple-mobile-web-app-capable" content="yes">
    <title>25. Hysteron proteron</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Emil Hakl: Let čarodějnice aneb Civilní dobrodružství">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Let čarodějnice aneb Civilní dobrodružství">
    <meta property="og:title" content="Let čarodějnice aneb Civilní dobrodružství">
    <meta property="og:type" content="book">
    <meta property="og:book:author" content="Emil Hakl">
    <meta property="twitter:title" content="Emil Hakl: Let čarodějnice aneb Civilní dobrodružství">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./let_carodejnice_029.html">
    <link rel="next" href="./let_carodejnice_031.html">
    <meta name="nb-order" content="26">
    <link rel="self" href="let_carodejnice_030.html">
    <meta name="nb-identifier" content="hakl-let-carodejnice-aneb-civilni-dobrodruzstvi-05e05ae">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2288" data-nb-chars="13848">
    <nav role="doc-toc">
      <ul class="plain section">
        <li><a href="let_carodejnice_005.html">Citát</a></li>
        <li><a href="let_carodejnice_006.html">1. Mnohokrát slyšené</a></li>
        <li><a href="let_carodejnice_007.html">2. Dejchej!</a></li>
        <li><a href="let_carodejnice_008.html">3. V&nbsp;nitru Barakudy</a></li>
        <li><a href="let_carodejnice_009.html">4. Kašel a&nbsp;dým</a></li>
        <li><a href="let_carodejnice_010.html">5. Kouř a&nbsp;smích</a></li>
        <li><a href="let_carodejnice_011.html">6. Záhada Blair Witch</a></li>
        <li><a href="let_carodejnice_012.html">7. Co jsem viděl a&nbsp;slyšel ve sklepě</a></li>
        <li><a href="let_carodejnice_013.html">8. Kouřící hora</a></li>
        <li><a href="let_carodejnice_014.html">9. Mám tě, ty nacistickej špióne!</a></li>
        <li><a href="let_carodejnice_015.html">10. Kafe a&nbsp;klid</a></li>
        <li><a href="let_carodejnice_016.html">11. Kdo eště?</a></li>
        <li><a href="let_carodejnice_017.html">12. Neklid</a></li>
        <li><a href="let_carodejnice_018.html">13. Snad jenom ty boty</a></li>
        <li><a href="let_carodejnice_019.html">14. Vylisováno jest</a></li>
        <li><a href="let_carodejnice_020.html">15. Modelo</a></li>
        <li><a href="let_carodejnice_021.html">16. Bon voajáž</a></li>
        <li><a href="let_carodejnice_022.html">17. Slunce a&nbsp;vzduch</a></li>
        <li><a href="let_carodejnice_023.html">18. To právě musíš</a></li>
        <li><a href="let_carodejnice_024.html">19. Onačejší než v&nbsp;ráji</a></li>
        <li><a href="let_carodejnice_025.html">20. Ve třetím patře</a></li>
        <li><a href="let_carodejnice_026.html">21. Královna</a></li>
        <li><a href="let_carodejnice_027.html">22. Vitulomonachus, politováníhodná zrůda ze Salamanky</a></li>
        <li><a href="let_carodejnice_028.html">23. Jehly na vodách</a></li>
        <li><a href="let_carodejnice_029.html">24. Tvrzení proti tvrzení</a></li>
        <li><a href="let_carodejnice_030.html">25. Hysteron proteron</a></li>
        <li><a href="let_carodejnice_031.html">26. Náměstí Míru</a></li>
        <li><a href="let_carodejnice_032.html">27. Postupné zpomalování</a></li>
        <li><a href="let_carodejnice_033.html">28. V&nbsp;hnízdě ptáka Noha</a></li>
        <li><a href="let_carodejnice_034.html">29. Cesta do středu</a></li>
        <li><a href="let_carodejnice_035.html">30. Postupné zrychlování</a></li>
        <li><a href="let_carodejnice_036.html">Citované prameny a&nbsp;inspirační zdroje</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./let_carodejnice_029.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="21"><span class="idea" data-nb-ref-number="1" id="idea1" data-nb-words="3" data-nb-chars="21">25. Hysteron proteron</span></h1>
        <section>
          <p class="chunk" data-nb-ref-number="2" data-nb-words="35" data-nb-chars="217"><span class="idea" data-nb-ref-number="2" id="idea2" data-nb-words="35" data-nb-chars="217">K&nbsp;snídani jsem snědl sedm banánů a&nbsp;jel jsem na&nbsp;blind k&nbsp;matce. Pozdravit, stručně poreferovat, dojít nakoupit. Mrknout se, jak je&nbsp;daleko s&nbsp;popisem svého života. Telefon mi&nbsp;nebrala, nejspíš měla pořád vypnuté vyzvánění.</span></p>
          <p class="chunk" data-nb-ref-number="3" data-nb-words="216" data-nb-chars="1319"><span class="idea" data-nb-ref-number="3" id="idea3" data-nb-words="216" data-nb-chars="1319">Zazvonil jsem krátce, dlouze, jednou, dvakrát, nic. Odemkl jsem si, když už&nbsp;jsem tam byl. V&nbsp;bytě mráz. Hned, jak jsem vešel, mi&nbsp;bylo všechno jasné. Bylo to&nbsp;ve&nbsp;vzduchu. Věděl jsem co, ale nevěděl jsem kde a&nbsp;jak. Napřed jsem prozkoumal umakartové jádro, koupelnu, záchod, kuchyni. Poté jsem nahlédl do&nbsp;pokoje. Uklizeno, otevřená okna. Rostliny plazily z&nbsp;kořenáčů suché listy na&nbsp;koberec, z&nbsp;popínavek zbyla změť vyschlých nitek, pokrývající stěny i&nbsp;nábytek. V&nbsp;dalším pokoji to&nbsp;samé, jedině tlustice dosud bojovaly, jinak suchopár. Třeba se&nbsp;větrá proto, že&nbsp;si&nbsp;vyjely se&nbsp;ségrou na&nbsp;Seychely, říkal jsem si. Někdo slíbil, že&nbsp;přijde zalít, a&nbsp;nepřišel, klasika. Mám sestru, ale nemám o&nbsp;ní dvakrát co&nbsp;říct, vzala si&nbsp;chlápka z&nbsp;Innsbrucku, mají starosti, pracují a&nbsp;nic jim nechybí, tvrdí každoroční vánoční esemeska. Co&nbsp;by&nbsp;najednou dělaly na&nbsp;Seychelách, když se&nbsp;tolik let neviděly. Rozum zkoušel jako obvykle strkat hlavu do&nbsp;písku, nechtělo se&nbsp;mu&nbsp;být u&nbsp;toho. Moje jistota však nezakolísala. Zbývala komora a&nbsp;ložnice. Pootevřel jsem prosklené dveře. Postel ustlaná, opatřená přehozem. Na&nbsp;té&nbsp;jsem spával, když jsem chodil na&nbsp;základku, četl jsem si&nbsp;pod dekou při baterce. Přesunul jsem pozornost k&nbsp;druhému gauči. A&nbsp;tam ležela. Na&nbsp;peřině měla otevřenou knihu. Viděl jsem ruku, tou tu&nbsp;knihu držela. Palec jsem viděl. Na&nbsp;hlavě měla šátek.</span></p>
          <p class="chunk" data-nb-ref-number="4" data-nb-words="3" data-nb-chars="18"><span class="idea" data-nb-ref-number="4" id="idea4" data-nb-words="3" data-nb-chars="18">„Mami,“ řekl jsem.</span></p>
          <p class="chunk" data-nb-ref-number="5" data-nb-words="256" data-nb-chars="1495"><span class="idea" data-nb-ref-number="5" id="idea5" data-nb-words="256" data-nb-chars="1495">Nevím, proč mě&nbsp;napadlo přinést si&nbsp;z&nbsp;kuchyně židli. Postavil jsem ji&nbsp;ke&nbsp;dveřím, sedl si&nbsp;a&nbsp;pozoroval situaci. Viděl jsem hlavně tu&nbsp;knihu. Chvilku jsem počkal. Pak jsem se&nbsp;i&nbsp;s&nbsp;židlí popošoupl. <em>Jistě, to&nbsp;je&nbsp;správné,</em> četl jsem, na&nbsp;dálku čtu dobře. <em>Je to&nbsp;pokus o&nbsp;vraždu a&nbsp;o&nbsp;tom musí vědět policie. Jak je&nbsp;pacientce, pane doktore? Nevypadá to&nbsp;hezky. Pan primář bude hned operovat, ale výsledek nemůžeme zaručit. To&nbsp;je&nbsp;zlé, řekl jsem. Musím běžet, řekl lékař.</em> Opět jsem se&nbsp;s&nbsp;židlí o&nbsp;kousek osmělil. Teď jsem viděl špičku nosu a&nbsp;krk, krk měl barvu, jakou nemíval. Tmavší. Nos stejný jako vždycky, jen naopak světlejší, skoro bílý. Posunul jsem se&nbsp;ještě párkrát, než jsem s&nbsp;konečnou platností uviděl, že&nbsp;to&nbsp;není máma. Ležela tam paní s&nbsp;propadlými tvářemi, s&nbsp;brýlemi na&nbsp;nose. Rty sešpulené, jako kdyby se&nbsp;pokoušela hvízdnout. Víčka zavřená. Na&nbsp;polici se&nbsp;válel jelení lůj, panthenol, atarax. Nebyla to&nbsp;máma. Oddechl jsem si. Tohle zvládnu. Je&nbsp;fakt, že&nbsp;jsem pořád seděl, nemohl jsem se&nbsp;odtrhnout. Přelouskal jsem tedy další úryvek. Pak jsem vstal, zavřel a&nbsp;šel do&nbsp;obýváku. Cestou se&nbsp;mi&nbsp;vybavila sklepní scéna z&nbsp;<em>Psycha,</em> nešlo to&nbsp;potlačit. A&nbsp;opus <em>Krajina přílivu,</em> ten to&nbsp;má&nbsp;ale pořád pojaté jako študáckou srandu, Terry. Nikdy se&nbsp;nevymanil z&nbsp;modelaření, z&nbsp;harašení, z&nbsp;bubákování, pořád si&nbsp;jede toho svého <em>Žvahlava.</em> Nohy mě&nbsp;donesly k&nbsp;sektorovému baru. Přihnul jsem si&nbsp;z&nbsp;láhve alkoholu, chutnajícího po&nbsp;prachu. Těžko se&nbsp;dýchalo. Na&nbsp;což jsem si&nbsp;zakázal myslet. Vytáhl jsem z&nbsp;police zlaté stránky, zvedl sluchátko.</span></p>
          <p class="chunk" data-nb-ref-number="6" data-nb-words="39" data-nb-chars="223"><span class="idea" data-nb-ref-number="6" id="idea6" data-nb-words="39" data-nb-chars="223">„Já chápu, co&nbsp;říkáte,“ opakovala žena z&nbsp;pohřební služby. „Ale musíte napřed volat 155, ti&nbsp;vám vystaví list o&nbsp;prohlídce a&nbsp;pak volejte nás,“ řekla ta&nbsp;podle hlasu tělnatá osoba. Vytočil jsem další číslo a&nbsp;čekal, až&nbsp;mě&nbsp;přepojí.</span></p>
          <p class="chunk" data-nb-ref-number="7" data-nb-words="91" data-nb-chars="538"><span class="idea" data-nb-ref-number="7" id="idea7" data-nb-words="91" data-nb-chars="538">Na&nbsp;stolku ležely noviny. <em>LOUVRE ZNEPOKOJILY TRHLINY V&nbsp;MALBĚ MONY LISY,</em> četl jsem. <em>Restaurátoři pařížského muzea varují, že&nbsp;současný stav obrazu Mona Lisa vyvolává znepokojení. Tenká deska z&nbsp;topolového dřeva, na&nbsp;níž je&nbsp;obraz namalován, je&nbsp;prý deformována více, než se&nbsp;soudilo.</em> Dlouhý perex, perex má&nbsp;být jako rána z&nbsp;pušky. Z&nbsp;pušky, fuj. Proč fuj, když z&nbsp;pušky. Při slově <em>puška</em> se&nbsp;mi&nbsp;totiž zamotala hlava. Zkusil jsem říct víckrát po&nbsp;sobě: <em>puška, puška.</em> Pokaždé to&nbsp;se&nbsp;mnou málem seklo. Našels mámu, to&nbsp;se&nbsp;stává. Prostě to&nbsp;zvládni. Vyřeš to.</span></p>
          <p class="chunk" data-nb-ref-number="8" data-nb-words="195" data-nb-chars="1167"><span class="idea" data-nb-ref-number="8" id="idea8" data-nb-words="195" data-nb-chars="1167">Telefon konečně kdosi zvedl. Diktoval jsem mu&nbsp;údaje, přičemž jsem dále četl: <em>Borcení obrazu vyvolává vznik nových trhlinek na&nbsp;povrchu malby, kterým se&nbsp;odborně říká krakely (z&nbsp;francouzského craquelée&nbsp;– praskající). Vyloudit na&nbsp;tváři úsměv byl umělcův cíl&nbsp;– očití svědkové tvrdili, že&nbsp;při malování měl Leonardo kolem sebe stále hudebníky, zpěváky nebo šašky, aby veselím bavili i&nbsp;jeho model. Chtěl prý tak docílit, aby zmizela zasmušilost, jakou jeho portréty obvykle mívaly.</em> Kde asi tenhle Kovařík, co&nbsp;se&nbsp;pod tím podepsal, kde ten rutinér natrhal očité svědky. Něco jsem tý&nbsp;mámě chtěl říct. Co&nbsp;já&nbsp;jí&nbsp;to&nbsp;chtěl říct. Amnézie, Barunka měla pravdu. Možná jsem jí&nbsp;chtěl vysvětlit, proč jsem byl tak dlouho pryč. Už&nbsp;jí&nbsp;to&nbsp;nevysvětlím. Nikdy. Co&nbsp;to&nbsp;znamená nikdy? To&nbsp;je&nbsp;tu&nbsp;s&nbsp;námi přece pořád, to&nbsp;nikdy. <em>Věřím sice, že&nbsp;každá lidská duše je&nbsp;originál, její stěhování z&nbsp;těla do&nbsp;těla se&nbsp;mi&nbsp;však jeví jako silně nepravděpodobné; žádná repríza se&nbsp;konat nebude,</em> povídal tuhle doktor Grygar v&nbsp;rozhovoru v&nbsp;nějakém magazínu. V&nbsp;jakém asi, když jsem tu&nbsp;teprve týden a&nbsp;žádný jsem, pokud vím, neotevřel. Perex byl u&nbsp;Grygara krátký, to&nbsp;vím jistě: <em>Ezoteriku považuji za&nbsp;dokonalou ztrátu času.</em></span></p>
          <p class="chunk" data-nb-ref-number="9" data-nb-words="170" data-nb-chars="958"><span class="idea" data-nb-ref-number="9" id="idea9" data-nb-words="170" data-nb-chars="958">Stál jsem u&nbsp;okna a&nbsp;sledoval sanitku, jak se&nbsp;usilovně snaží najít flíček k&nbsp;parkování. Za&nbsp;ní&nbsp;se&nbsp;cpal opel, ten k&nbsp;ní nepatřil. Nakonec vjela na&nbsp;chodník, ze&nbsp;dveří vykročil kluk v&nbsp;oranžové vestě a&nbsp;zapálil si. Druhý auťák zastavil taky, ten se&nbsp;s&nbsp;parkováním nepáral. Ze&nbsp;sanity vylezl chlap v&nbsp;plášti a&nbsp;vydal se&nbsp;k&nbsp;domu. To&nbsp;už&nbsp;nebyl kluk, to&nbsp;byl rozvážně kráčející žolík, který už&nbsp;leccos viděl. Žolík či&nbsp;spodek, když byl dole. A&nbsp;já byl v&nbsp;tu chvíli svršek, když jsem ho&nbsp;mohl pozorovat a&nbsp;on mě&nbsp;ne. Z&nbsp;opelu vystoupil další, přeskočil skupinu nedomrlých keříků, na&nbsp;kterých se&nbsp;držely sněhové čepice, jinde ne, a&nbsp;přidal se&nbsp;k&nbsp;tomu­hle. Takže šli ke&nbsp;dveřím dva. Kde jsou takovou dobu? Zvoní, hledali zvonek. Čili jsem jim zřejmě nahlásil matčino jméno, vida, to&nbsp;si&nbsp;ani nepamatuju. Já&nbsp;myslel, že&nbsp;dole na&nbsp;zvonku její jméno ani není. <em>Paměť je&nbsp;účelově selektivní,</em> to&nbsp;řekl, myslím, taky doktor Grygar. Takže žádná amnézie, náno. Účelově selektivní. Rozbaluje se&nbsp;a&nbsp;zase se&nbsp;zabaluje.</span></p>
          <p class="chunk" data-nb-ref-number="10" data-nb-words="40" data-nb-chars="225"><span class="idea" data-nb-ref-number="10" id="idea10" data-nb-words="40" data-nb-chars="225">Dobrý den, tudy. Chlap v&nbsp;plášti byl v&nbsp;pokojíku relativně krátce. Když vyšel, podával mi&nbsp;papír, měl jsem ho&nbsp;podepsat. Oni teď jedou pryč, oznámil, a&nbsp;já mám volat pohřební službu. „Jste v&nbsp;pořádku?“ ptal se. „Můžu vám něco dát.“</span></p>
          <p class="chunk" data-nb-ref-number="11" data-nb-words="2" data-nb-chars="7"><span class="idea" data-nb-ref-number="11" id="idea11" data-nb-words="2" data-nb-chars="7">„A&nbsp;co?“</span></p>
          <p class="chunk" data-nb-ref-number="12" data-nb-words="1" data-nb-chars="9"><span class="idea" data-nb-ref-number="12" id="idea12" data-nb-words="1" data-nb-chars="9">„Neurol.“</span></p>
          <p class="chunk" data-nb-ref-number="13" data-nb-words="4" data-nb-chars="24"><span class="idea" data-nb-ref-number="13" id="idea13" data-nb-words="4" data-nb-chars="24">„To smíte bez předpisu?“</span></p>
          <p class="chunk" data-nb-ref-number="14" data-nb-words="1" data-nb-chars="7"><span class="idea" data-nb-ref-number="14" id="idea14" data-nb-words="1" data-nb-chars="7">„Můžu.“</span></p>
          <p class="chunk" data-nb-ref-number="15" data-nb-words="4" data-nb-chars="21"><span class="idea" data-nb-ref-number="15" id="idea15" data-nb-words="4" data-nb-chars="21">„Tak mi&nbsp;jeden dejte.“</span></p>
          <p class="chunk" data-nb-ref-number="16" data-nb-words="78" data-nb-chars="439"><span class="idea" data-nb-ref-number="16" id="idea16" data-nb-words="78" data-nb-chars="439">Tak mi&nbsp;dal opravdu jenom jeden. Spolkl jsem ho&nbsp;a&nbsp;postavil se&nbsp;zpět k&nbsp;oknu. Od&nbsp;vchodu šli už&nbsp;zase dva. Kde byl celou dobu ten druhý, nevím. K&nbsp;mámě se&nbsp;mi&nbsp;moc nechtělo. Až&nbsp;teď mě&nbsp;napadlo, že&nbsp;jsem se&nbsp;ho&nbsp;měl zeptat, kdy se&nbsp;to&nbsp;přibližně stalo. Před týdnem nebo před měsícem, člověk to&nbsp;nepozná. Protože to&nbsp;nezná. Vytočil jsem znovu předešlé číslo. Nyní se&nbsp;mnou hovořil velice pomalu vyslovující chlap. Profesionální devótnost nebo lehká disfunkce.</span></p>
          <p class="chunk" data-nb-ref-number="17" data-nb-words="84" data-nb-chars="509"><span class="idea" data-nb-ref-number="17" id="idea17" data-nb-words="84" data-nb-chars="509">Funebrákům trvalo o&nbsp;poznání déle, než i&nbsp;oni objevili možnost, že&nbsp;můžou zajet na&nbsp;chodník. Byli tři. Zazvonili. „Zustaňte tady, my&nbsp;si&nbsp;poradíme,“ předvedli sehraný voice band. Otevřeli a&nbsp;zavřeli. Takový provoz nebyl v&nbsp;tomhle bytě už&nbsp;léta. Stál jsem u&nbsp;okna a&nbsp;maně naslouchal. Vnesli dovnitř jakýsi předmět, bouchli čímsi o&nbsp;futro. Nebylo v&nbsp;mé moci zabránit tomu, abych poslouchal dál. „Zvedej,“ řekl jeden, druhý se&nbsp;rozkašlal. Ozvalo se&nbsp;ostré syknutí, znělo to&nbsp;jako sprej. „Chyť to,“ řekl druhý. „Hoď to&nbsp;tam, tak.“</span></p>
          <p class="chunk" data-nb-ref-number="18" data-nb-words="10" data-nb-chars="66"><span class="idea" data-nb-ref-number="18" id="idea18" data-nb-words="10" data-nb-chars="66">„Tohle vyplňte,“ řekli, když byli hotovi. „A&nbsp;tohle nám podepište.“</span></p>
          <p class="chunk" data-nb-ref-number="19" data-nb-words="7" data-nb-chars="33"><span class="idea" data-nb-ref-number="19" id="idea19" data-nb-words="7" data-nb-chars="33">„Mám jet s&nbsp;váma?“ zeptal jsem se.</span></p>
          <p class="chunk" data-nb-ref-number="20" data-nb-words="10" data-nb-chars="59"><span class="idea" data-nb-ref-number="20" id="idea20" data-nb-words="10" data-nb-chars="59">„Neni třeba, volejte na&nbsp;tohle číslo, tam jet budete muset.“</span></p>
          <p class="chunk" data-nb-ref-number="21" data-nb-words="28" data-nb-chars="151"><span class="idea" data-nb-ref-number="21" id="idea21" data-nb-words="28" data-nb-chars="151">Tam jet budu muset. Tak jo, díky. A&nbsp;byli pryč i&nbsp;s&nbsp;mámou. Hleděl jsem, jak strkají futrál do&nbsp;bílého stejšnu. <em>HELFI, pohřební služba,</em> bylo psáno na&nbsp;boku.</span></p>
          <p class="chunk" data-nb-ref-number="22" data-nb-words="26" data-nb-chars="138"><span class="idea" data-nb-ref-number="22" id="idea22" data-nb-words="26" data-nb-chars="138">Pro klid jsem zavolal na&nbsp;poslední číslo: „To jsem znova já, zapomněl jsem, že&nbsp;je&nbsp;třeba volat asi taky policii, co&nbsp;teď s&nbsp;tím, poradíte mi?“</span></p>
          <p class="chunk" data-nb-ref-number="23" data-nb-words="5" data-nb-chars="24"><span class="idea" data-nb-ref-number="23" id="idea23" data-nb-words="5" data-nb-chars="24">„Policie už&nbsp;u&nbsp;vás byla.“</span></p>
          <p class="chunk" data-nb-ref-number="24" data-nb-words="21" data-nb-chars="122"><span class="idea" data-nb-ref-number="24" id="idea24" data-nb-words="21" data-nb-chars="122">Rozhodl jsem se&nbsp;s&nbsp;tou informací nehýbat. Možná chlápek z&nbsp;druhého auta v&nbsp;první várce. Ten, co&nbsp;skákal přes zasněžené keříky.</span></p>
          <p class="chunk" data-nb-ref-number="25" data-nb-words="162" data-nb-chars="1026"><span class="idea" data-nb-ref-number="25" id="idea25" data-nb-words="162" data-nb-chars="1026">Nechal jsem otevřená okna, zabouchl. Ve&nbsp;výtahu mě&nbsp;paměť neušetřila vzpomínky, jak jsem kdysi přišel ze&nbsp;školy a&nbsp;pomazal si&nbsp;tvář zubní pastou. Pasta vytvořila nazelenalou rozpraskanou masku, oči vlivem mentolu přízračně zrudly a&nbsp;bohatě slzely. Na&nbsp;hlavu jsem si&nbsp;posadil rozcuchaný pačes z&nbsp;instalatérské koudele, na&nbsp;sebe otcův kabát. Sedl jsem si&nbsp;do&nbsp;křesla, zhasl a&nbsp;trpělivě čekal. V&nbsp;pomačkaném hliníkovém těsnění oken bzučel průvan. Byl podzim, bylo mi&nbsp;sedm. Matka odemkla, vstoupila, rozsvítila, bez hlesu klesla na&nbsp;kolena, chytila se&nbsp;stolku, strhla telefon. Za&nbsp;ní&nbsp;stál ve&nbsp;dveřích její známý, pihovatý tenorsaxofonista Levora. Vystupoval na&nbsp;estrádách pod jménem <em>Swingující advokát.</em> „Měl by&nbsp;ses stydět, tohle provést svý mámě!“ řekl mi&nbsp;s&nbsp;přísně staženým světlým obočím. A&nbsp;já seděl uvnitř pečlivě zinscenované příšery a&nbsp;nevěděl, jak to&nbsp;zrušit, co&nbsp;říct, kudy utéct. Seděl jsem v&nbsp;rozsvíceném pokoji, zatímco v&nbsp;kuchyni naléval Levora mámě i&nbsp;sobě rum do&nbsp;turka a&nbsp;hrabal se&nbsp;nám tlustou pihovatou rukou v&nbsp;příborníku s&nbsp;cílem najít lžičku.</span></p>
          <p class="chunk" data-nb-ref-number="26" data-nb-words="172" data-nb-chars="1116"><span class="idea" data-nb-ref-number="26" id="idea26" data-nb-words="172" data-nb-chars="1116">Doma jsem chodil delší čas kolem filmů, ale všechny mi&nbsp;připadaly určitým detailem nepřijatelné. Otevřel jsem lednici, v&nbsp;poličce na&nbsp;mě&nbsp;čekal starý dobrý stilnox. Polkl jsem jeden, po&nbsp;hodině další a&nbsp;poté ještě jeden. Bohužel nezabraly. Co&nbsp;dělat, vytáhl jsem Hitchcocka, <em>Psycho</em> jsem obratem vyřadil. O&nbsp;to víc jsem si&nbsp;po&nbsp;létech vychutnal <em>Okno do&nbsp;dvora, Rodinné spiknutí</em> jakbysmet. U&nbsp;<em>Potíží s&nbsp;Harrym</em> jsem se&nbsp;opakovaně smál, poněvadž tomu, co&nbsp;Shirley MacLaine provádí s&nbsp;tím svým čumáčkem, se&nbsp;nelze nesmát. Dále jsem zhlédl <em>Zběsilost</em> a&nbsp;<em>Ani</em> <em>stín podezření,</em> thriller jako prase z&nbsp;roku 1942, kdy u&nbsp;nás představoval vrchol inteligentní zábavy <em>Přednosta stanice.</em> Pak jsem se&nbsp;díval na&nbsp;<em>Cizince ve&nbsp;vlaku.</em> Filigránská práce s&nbsp;fakty, někdy až&nbsp;příliš. Chlapi jsou až&nbsp;moc práskaní, anglosaské pávice až&nbsp;moc předvídavé. Mrtvoly občas dýchají, chvějí se&nbsp;jim víčka. Zato ale ty&nbsp;barvy, ty&nbsp;zející obzory! Těch nádvoří, žebříků, teras, žaluzií, markýz a&nbsp;hromosvodů! Těch mihotavých rudomodrých lepenkových Manhattanů, tisíckrát velebnějších Manhattanů skutečných! Těch schodišť všude! Schody dědka bez debaty fascinovaly, schody a&nbsp;volný pád.</span></p>
          <p class="chunk" data-nb-ref-number="27" data-nb-words="60" data-nb-chars="398"><span class="idea" data-nb-ref-number="27" id="idea27" data-nb-words="60" data-nb-chars="398">Na&nbsp;obrazovce se&nbsp;zrovna vleklo <em>Vertigo,</em> na&nbsp;jehož prázdnotě má&nbsp;lví podíl dokonale dutá Kim Novak a&nbsp;který snad částečně zachraňuje, že&nbsp;ulicemi napořád proplouvají velebně předimenzované chevrolety a&nbsp;buicky, výsledek hospodářského zázraku po&nbsp;vyhrané válce, když dvůr pod mým oknem zesvětlal. Nastalo ráno. Trubky v&nbsp;domě se&nbsp;začaly probouzet. Po&nbsp;betonu dvora chodili tiší holubi a&nbsp;zobali opadanou omítku.</span></p>
        </section>
        <section>
          <p class="chunk" data-nb-ref-number="28" data-nb-words="102" data-nb-chars="579"><span class="idea" data-nb-ref-number="28" id="idea28" data-nb-words="102" data-nb-chars="579">Obřad proběhl, jak měl. Po&nbsp;letech jsem viděl sestru. Přijela i&nbsp;s&nbsp;manželem, dlouho jsme se&nbsp;objímali, ač&nbsp;jsme při tom cítili novou věc&nbsp;– distanc. Úplně cizí lidé. Mohlo to&nbsp;být tím, že&nbsp;se&nbsp;nám nechtělo být v&nbsp;těch svých tělech naplno. Potom jsem držel nad rakví krátkou řeč. „Bylas naše poslední pouto se&nbsp;starým světem,“ zamotal jsem se&nbsp;hned zkraje. „Pokud ovšem nějaký starý existoval, totiž, pokud vůbec nějaký nový začal. Tvůj život měl v&nbsp;každém případě řád, který my&nbsp;už&nbsp;v&nbsp;sobě nemáme. A&nbsp;právě proto ti&nbsp;děkujeme, žes nás vnímala jako rodinu, ačkoliv jsme se&nbsp;jako rodina nechovali.“</span></p>
          <p class="chunk" data-nb-ref-number="29" data-nb-words="57" data-nb-chars="335"><span class="idea" data-nb-ref-number="29" id="idea29" data-nb-words="57" data-nb-chars="335">Sestřin muž na&nbsp;mě&nbsp;hleděl s&nbsp;porozuměním, měl to&nbsp;nacvičeno i&nbsp;se zatínáním žvýkacích svalů. Proč jako signál účasti slouží náznak žvýkání, ví&nbsp;jen satan. Sestra propukla v&nbsp;pláč, zestárlý Levora za&nbsp;ní&nbsp;prudce mrkal. Pak odjeli. Zřejmě v&nbsp;průběhu jednoho z&nbsp;objetí mi&nbsp;sestra zasunula do&nbsp;kapsy paklík bankovek, neboť jsem ho&nbsp;v&nbsp;ní později nalezl.</span></p>
          <p class="chunk" data-nb-ref-number="30" data-nb-words="133" data-nb-chars="949"><span class="idea" data-nb-ref-number="30" id="idea30" data-nb-words="133" data-nb-chars="949">Jel jsem byt uklidit. V&nbsp;prvním šupleti zrušené vkladní knížky, ikony zašlé platební slávy. Dětské vlásky v&nbsp;gumičce, do&nbsp;frasa, ségři­ny nebo moje. Utěrky, ubrusy. Vše jsem házel do&nbsp;plastového pytle. Pod kapesníky ležela fotka zpěváka s&nbsp;podpisem. <em>Mnoho srdečných díků za</em> (tři slova rozmáznutá), <em>Karel Hála.</em> Celá krabice lajdácky vytištěných, retušovaných pohlednic všelijakých interpretů, skupin a&nbsp;kapel. Zaujali mě&nbsp;<em>Big Beat Brothers</em>, sádelnatí mládežníci se&nbsp;směšně tvarovanými gibsonkami v&nbsp;křečovitých dobových pózách, Praha 1967. Dál svazky klíčů, kalkulačky, polámané brýle, vysvědčení, úmrtní listy, bromhexin, wellbutrin, ibalgin, triticco. Vyteklé baterie, bižuterie, zoxidované cajky. Bylo toho osm pytlů. Naházet je&nbsp;do&nbsp;kontejneru jsem neměl sílu. Nanosil jsem je&nbsp;tedy do&nbsp;mělkého sídlištního sklepa, prozatím. Když jsem zavíral dřevotřískové dveře a&nbsp;zamykal visací zámek, připadal jsem si&nbsp;jako v&nbsp;prosluněném dětském komiksu ze&nbsp;sedmdesátých let.</span></p>
          <p class="chunk" data-nb-ref-number="31" data-nb-words="273" data-nb-chars="1655"><span class="idea" data-nb-ref-number="31" id="idea31" data-nb-words="273" data-nb-chars="1655">Vzal jsem si&nbsp;jenom její zápisky a&nbsp;krabici fotek. Pořadače nadité papíry naplnily půl skříně. Pomocí krátkých vhledů jsem zjišťoval, že&nbsp;psala šmahem o&nbsp;všem. Probírala počasí, evokovala mládí. Popisovala příhody veselých rošťaček Marthy a&nbsp;Teny, na&nbsp;ně&nbsp;navázala traktátem o&nbsp;správném vaření kávy. Pak se&nbsp;zdržela u&nbsp;káněte kroužícího nad Štěchovickou přehradou, kam si&nbsp;jezdívala koncem padesátých let zaplavat s&nbsp;jistým Houbou. Houba měl motorku po&nbsp;Němcích, rok nato se&nbsp;zastřelil a&nbsp;matka s&nbsp;klidem přešla k&nbsp;variacím na&nbsp;saláty z&nbsp;baklažánů. Od&nbsp;úvah o&nbsp;tom, zda promarnila nebo nepromarnila hřivnu, se&nbsp;opět vracela k&nbsp;úslovím, pranostikám a&nbsp;příbuzenským drbům, do&nbsp;nichž byly volně vmontovány různé medailóny a&nbsp;zbytky příběhů. <em>Jako příklad zásady, na&nbsp;kterou by&nbsp;se&nbsp;nemělo hřešit, může sloužit volání sýčka. Kdo jej slyší volat, neměl by&nbsp;se&nbsp;vydávat na&nbsp;cestu. Bratr mé&nbsp;babičky Bohuslav Švihovský se&nbsp;toho držel velmi přísně. Když mu&nbsp;však bylo 47, odcházel z&nbsp;oslavy, bylo ráno, ale ještě dost tma. Sýček volal z&nbsp;blízkého lesa: „půjď, půjď“, on&nbsp;se&nbsp;však přesto rozhodl jít na&nbsp;vlak. Lidé na&nbsp;oslavě ho&nbsp;prosili, ať&nbsp;zůstane. On&nbsp;ale odešel, cestou spadl do&nbsp;lomu a&nbsp;bylo na&nbsp;místě po&nbsp;něm, protože ubožák podle všeho zapomněl, že&nbsp;není na&nbsp;chatě v</em>&nbsp;???, <em>ale na&nbsp;oslavě zlaté svatby v&nbsp;???.</em> Proč ty&nbsp;otazníky, asi nevěděla, chtěla to&nbsp;později doplnit. Text pokračoval výčtem přicmoudlých pověr a&nbsp;legend z&nbsp;kraje kolem jejího rodného Vysokého Mýta. Na&nbsp;závěr si&nbsp;ještě připomněla sváteční vytržení, které vyvolávala v&nbsp;dobách jejího mládí prostá výměna žárovky u&nbsp;lustru v&nbsp;jídelně, o&nbsp;zapnutí televizoru nemluvě. Elektřina byla tenkrát dosud v&nbsp;nábožné úctě, ačkoliv atomová puma byla už&nbsp;taky na&nbsp;světě.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./let_carodejnice_031.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>