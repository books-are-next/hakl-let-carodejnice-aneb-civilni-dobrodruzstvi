<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-16" xml:lang="cs-CZ">
		<div class="_idGenObjectStyleOverride-1">
			<p id="_idParaDest-15" class="MLP_uroven2_kapitola ParaOverride-1">15. Modelo</p>
			<p class="MLP_text_bez1radku ParaOverride-1">Kontinent pokrývaly mraky. V&#160;mezerách mezi nimi byla k&#160;vidění zvrásněná údolí a&#160;rozbrázděné hřbety, ovinuté meandrujícími silničkami a&#160;stezkami. Dveře letištní haly mě vypustily na chodník a&#160;já se rozhlédl. A&#160;v&#160;tu chvíli se mi rozsypal celý dosavadní systém. Od mládí jsem hrál nepřetržitě sám se sebou nevinnou hru, spočívající ve škatulkování příslušnic populace do kategorií a&#160;podsekcí, do nebíček a&#160;do pekel o&#160;mnoha kruzích a&#160;patrech, souviselo to, zjednodušeně řečeno, se sexem a&#160;šlo o&#160;úplnou ztrátu času. A&#160;tenhle zacyklený strojek se mi tu na fleku zavařil a&#160;navždycky za­dřel. Okovy spadly. Město bylo přeplněno bezchybně tvarovanými, klidnými, fenomenálně přezíravými krasavicemi. Nastoupil jsem do prvního busu a&#160;vystoupil v&#160;horní části rozlehlého náměstí. Jeho prostředkem postupoval vzhůru hustý dav. Mával prapory, houpal se, vyhazoval k&#160;nebi les rukou, skandoval. Posadil jsem se na židli, jež patřila, stejně jako zbytek zahrádky pod platanem, pohyblivému chlapíkovi, a&#160;objednal si brandy. Demonstrace se valila kolem. Ti se bušili v&#160;hruď, tamti hrozili nebesům, za nimi mlčky rázoval šik vychrtlých pánů v&#160;chocholatých stejnokrojích. Pak šla jakoby sama pro sebe vřeštící dechovka. Megafony, řev. Další vlna flagelantů.</p>
			<p class="MLP_text ParaOverride-1">Když to pominulo, vyrazil jsem na obhlídku. Lezl jsem uličkami jako kocour po okapech, usedal na okraje kašen a&#160;vyvracel si krk. Nade mnou se proplétaly věže, nakřáplé kupole, krkolomně kroucené komíny, hradby, roury, minarety a&#160;napůl utržené filigránské balkóny a&#160;lávky. Koruny statných listnáčů byly obsazeny tunami hřmotících holubů, kteří žuchli na dlažbu, kdykoliv se odněkud vykutálel drobek. Z&#160;tlamy katedrály se vyhrnula svatba, podporovaná válečným dýmem kadidel a&#160;hukotem varhan. Z&#160;davu se vydělil kolenatý hošík, došel ke mně, sedícímu na trusem potažené lavičce, a&#160;předal mi celofánový sáček. Vyrobil jsem na tváři úsměv, jenže to už pochodoval zpátky. V&#160;pytlíku byly suché, tvrdé fíky. K&#160;moři jsem se ani nedostal, pokaždé jsem ho minul. Vyhledal jsem příslušný hotel, přihlásil se, vyjel zdviží, odemkl. Pokoj byl prosycen voňavkou takového kalibru, až to podsouvalo tezi, že zde některý host zůstal déle, než měl, nakonec se to nemůže nestávat. Puch rozkladu, přeřvaný kanystrem růžové esence. Hodil jsem saky do skříně a&#160;vypadl. Obešel jsem tři bloky, dal si víno a&#160;rybičky a&#160;šel spát. Nic nepomohlo, že byla okna dokořán.</p>
			<p class="MLP_text ParaOverride-1">Dopoledne jsem jel hledat adresu, kde jsem se měl zúčastnit zahájení. Našel jsem skleněný dům, v&#160;něm chodby, na nich činorodé, nepředpojaté lidi. Díky nim jsem nalezl sál číslo 19. V&#160;lavicích auly seděla padesátka účastníků. Na pódiu křesla, v&#160;nich muži jako z&#160;reklamy na camembert a&#160;sebejisté ženy. Jedna z&#160;nich hovořila do mikrofonu. „Vítáme pana toho a&#160;toho z&#160;Prahy,“ trefila se, „jaká byla cesta?“ Řekl jsem, že krásná, zapleskali mi a&#160;mluvilo se dál. Překvapení přišlo, když nás závěrem vyzvali, zda bychom mohli chodit po jednom na pódium a&#160;malinko o&#160;sobě poreferovat. Ti přede mnou říkali, kolik mají bratrů, sester, kde všichni studují a&#160;jak jsou rádi, že to mohou říci právě tady.</p>
			<p class="MLP_text ParaOverride-1">Přes mikrofon jsem spatřil ty, s&#160;nimiž budu muset dva týdny nějak vycházet. Dvě řady zdvořilých hochů s&#160;podivně křivým šklebem. Zuřivě hledícího brontosaura s&#160;výbušně plavým plnovousem. Bláznivě mladé holky. Jakési Egypťany v&#160;brokátu. Černošku s&#160;vlasy až na zem. Tvarohovou děvu s&#160;úzkou tváří, která si dělala bez přestání poznámky. Poskládal jsem symbolistický kec o&#160;horských pěšinách, co se po nich chodilo tak dlouho, že jsou vidět až z&#160;oběžné dráhy. Po mně přiskákala na plato kávová holčina, rozházela náruč úsměvů a&#160;oznámila plynně portugalsky, že zrovínka přiletěla z&#160;Méšiku. Portugalsky tu mluvili, jak mi docházelo, všichni. Možná to byla podmínka, pokud ne dokonce cíl. Nějaký v&#160;podstatě jazykový pobyt. Což moje přiožralá pražská šéfka přehlédla. Jako vždy, šup, šup.</p>
			<p class="MLP_text ParaOverride-1">Obdrželi jsme rozpis akcí a&#160;byli z&#160;jedné vody zváni na zahajovací párty, kde jsem se pokusil navázat kontakt s&#160;mexickou dívkou. Byla plná medových zámlk, stačila mi jen říct, že je ve skutečnosti z&#160;Kuby a&#160;že se všichni pleteme. Pak vyskočila a&#160;šla tančit, já seděl. Poté jsem si nad stolem s&#160;naaranžovanými potravinami potykal s&#160;vousatým titánem. Zajímalo ho, jestli poslouchám Front Line Assembly. Znám-li ty jehličky a&#160;dráty, tyčinky, fólie, plíšky, ty gigabytové rákosiny. Znám-li to prodírání křehkým kovovým roštím. „A&#160;jak dobře!“ přisvědčil jsem. Zabzučeli jsme si pár motivů. Tlusťoch překrásně tence cvakal vidličkami o&#160;mísu, o&#160;konvici, ťukal do sklenic a&#160;talířů. K&#160;tomu buchal loktem do zdi, až sádrokarton duněl. <span class="MLP_znak_kurziva_11b">Lies and lust and hate, in the end iťs too late,</span> frázoval. Já bučel základní melodii. Všichni se k&#160;nám pootočili. Možná by nás teď i&#160;vzali mezi sebe, když jsme takhle funny. Jenže my už měli onačejší zábavičku, dávali jsme dohromady seznam alb včetně kompilací. Re-wind, Implode, Corroded Disorder, vyjmenovávání mi vyhovovalo. Když jsme skončili, mávl jsem na něj a&#160;šel jsem pryč. „Bruf!“ pozdravil, sroloval plát masa, otevřel chlebárnu, vložil a&#160;rozhýbal slunný plnovous.</p>
			<p class="MLP_text ParaOverride-1">Ráno jsem se z&#160;voňavého pokoje odhlásil a&#160;vypravil se shánět jiný bivak. Hotýlek vedle hotýlku, vybral jsem si ten, před kterým mě přepadla škytavka. Ulice se jmenovala Rua das Portas de Santo Antão, taková naše Zlatá ulička, jen delší a&#160;víc rybích ocasů na zemi. Penzión se nazýval Modelo. Dole síň, z&#160;níž vedly vzhůru nevídaně strmé schody. Stoupal jsem po nich a&#160;přidržoval se nejohmatanějšího ze všech zábradlí. Nahoře četla černá recepční s&#160;pochybovačně vysunutým rtem Elle. Ptal jsem se po volném roomu. „Look,“ houkla vlahým hlasem a&#160;vtiskla mi do ruky klíč. Postel, skříň, umyvadlo. Lehl jsem si, vstal a&#160;šel oznámit, že zůstanu. „Yes,“ řekla, otevřela knihu hostů, vědoucně se usmála a&#160;uchopila časopis. Vyvěsil jsem hadry na ramínka a&#160;postál na balkóně, pod nímž nějací Galové polykali talíře krevet. Krkali, trumfovali se, repetili. Ulice končila v&#160;dálce vítězným obloukem, za nímž se už zdálo být moře, respektive říční ústí. Co na mě udělalo silný dojem, bylo nebe. Zelené slunce na zelené obloze, klobouk dolů. Pyšné střechy a&#160;nad nimi zvonec ticha.</p>
			<p class="MLP_text ParaOverride-1">První nocleh byl rychlý. V&#160;šuplíku nočního stolku jsem nalezl leták s&#160;Che Guevarou. Připevnil jsem ho nad postel. Co, ty bolševiku. Nestane se z&#160;člověka manekýn jen tak mimochodem, to mi nevykládej, ty jezukriste mazochistická, střelbyschopná. Ušiki miky, řekl jsem mu. Ušiki miky by řekla Barunka. Ulehl jsem. Na stropě nad mým břichem seděl rozměrný brouk. Vzal jsem slovník a&#160;nalistoval: <span class="MLP_znak_kurziva_11b">escaravelho, insecto coleóptero.</span></p>
			<p class="MLP_text ParaOverride-1">„Ty jsi iškaravélju,“ oslovil jsem ho. „Ézum inséktu koleóptru!“</p>
			<p class="MLP_text ParaOverride-1">Zašermoval tykadly, ale nehnul se. Nechal jsem ho být a&#160;usnul jsem. Vzbudil mě jakýsi z&#160;dáli přicházející ruch. Třískavé rány, povyk. Šarvátka skákajícího a&#160;řvoucího gangu s&#160;policií. Občanská válka, převrat, lynč, tak to znělo. Ryk, snad i&#160;výstřely. Zjitřené halekání, vzteklý bezdechý smích. Obalen dekou jsem stál a&#160;civěl z&#160;okna. Domy měly barvu telecího masa, dlažba se mastně leskla. Povyk dorazil pod okno. Prachobyčejní popeláři. <span class="MLP_znak_kurziva_11b">Bom dia, </span>dobré jitro.</p>
			<p class="MLP_text ParaOverride-1">Odporoučel jsem se na první přednášku. Našel jsem prosklenou budovu, usadil se v&#160;aule, rozdal dvě tři kývnutí. Kamarád, co taky poslouchá FLA, chyběl. Po pódiu běhal neúnavně drnčící kozlík s&#160;pichlavou bradkou a&#160;něco vykládal, objasňoval. Říkal něco jako: „Média jsou víc než kdy předtím kolektivním dílem, práce v&#160;nich však paradoxně vyžaduje upřímné a&#160;vášnivé fanatiky individua­lismu.“ Seděl jsem, poslouchal, sledoval video a&#160;bylo mi jasné, že se z&#160;toho brzy vyvléknu. Byl jsem zvědav, jak. Žádné lži, pokud možno. Trochu čestně. Třeba bych mohl zrovna takhle sedět, studovat profil mexické dívky, potom malounko zívnout, zvednout se, odejít a&#160;už se nevrátit. Nechal jsem na desce otevřený prázdný blok, zvedl jsem se a&#160;šel.</p>
		</div>
</body>
</html>