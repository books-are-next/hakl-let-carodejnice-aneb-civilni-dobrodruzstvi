<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-28" xml:lang="cs-CZ">
		<div class="_idGenObjectStyleOverride-1">
			<p id="_idParaDest-27" class="MLP_uroven2_kapitola ParaOverride-1">27. Postupné zpomalování</p>
			<p class="MLP_text_bez1radku ParaOverride-1">Během příštích dnů jsem změnil taktiku&#160;– veškeré dosud nespálené dopisy jsem po přečtení rovnal podle data a&#160;pečlivě archivoval. Nevím, co mě přimělo ke změně kurzu. Možná nějak ty rozhovory s&#160;Barunkou a&#160;s&#160;Erikou, to vševědoucí ženské já, schopné lokalizovat uvnitř každého chlapa skrznaskrz prolhané dítě.</p>
			<p class="MLP_text ParaOverride-1">Nejčastěji psala ve třetí osobě jednotného čísla, jindy mi rovnou tykala, čili najisto počítala s&#160;tím, že to budu číst. Na další stránce zase plošně aplikovala množné číslo, podle toho, na koho a&#160;z&#160;hle­diska koho vzpomínala. V&#160;rukopise téměř nebyly překlepy. <span class="MLP_znak_kurziva_11b">Tvůj děda si na nějaké vyvádění „Aprílem“ nepotrpěl, on činil to, co se dělá na „Apríla“, stále,</span> četl jsem. <span class="MLP_znak_kurziva_11b">1.&#160;4. 1971 však udělal výjimku. Vyjel na ulici s&#160;Tvým kočárem a&#160;jezdil s&#160;ním po Štěpánově. Tentokrát jsi v&#160;něm však neležel, místo Tebe byl v&#160;peřince sumec, kterého ráno chytil (příhody z&#160;jeho rybaření jsem Ti popisovala nedávno), a&#160;měl v&#160;hubě dudlík. Já byla na návštěvě, Ty jsi spal v&#160;pokoji a&#160;děda vozil sumce po „Nádražní“ tak dlouho, až potkal Slávku Woydinkovou, ta Tě vždy líbala a&#160;Tys to neměl rád. A&#160;hned se Ti chystala dát pusu. „Zrovna mi usnul,“ povídá děda. „Jenom malou,“ říká Slávka. „Nedělejte to, sousedko,“ povídá děda. „Naděláte řečí kvůli pusince,“ řekla a&#160;odhrnula peřinku. „Spinká,“ zašišlala. „Ščuří se, asi není spokojenej,“ provokoval Tvůj děda. „Neščuří se, hezky spinká,“ řekla prý Slávka, pohladila rybu a&#160;odešla. Překvapený děda dotlačil Tvůj kočár domů, zaparkoval jej u&#160;besídky a&#160;chystal se vše dát do pořádku, když se za rohem objevila moje maminka a&#160;povídá: „Dědku, my ten</span> <span class="MLP_znak_kurziva_11b">kočár hledáme hodinu!“ Odkryla peřinku, omdlela. Děda běžel pro hruškovici. Kočárek jsme prodali, páchl rybinou. Jak to, že Tě Slávka nerozeznala od ryby, se nikdy nevysvětlilo. Brýle nosila, ale víc než tři dioptrie neměla. Sumce jsme upekli, byl tučný, já měla raději pstruhy na másle s&#160;kmínem. Kmín rostl na louce za domem. Hlavu děda usušil, přidělal na prkénko a&#160;pověsil na zeď Tvůj otec jí žertem nasazoval brýle.</span></p>
			<p class="MLP_text ParaOverride-1">Ke každé epizodě byl přiložen svazek dodatků a&#160;poznámek: „<span class="MLP_znak_kurziva_11b">Apríl“ je svátek bláznů, trochu hledám v&#160;časopisech a&#160;v&#160;knihách, odkud se vzal? První doklad o&#160;častování „Aprílem“ v&#160;Čechách je z&#160;roku&#160;1690; tenkrát se lidé posílali pro cosi nesmyslného, pro kohoutovo vejce, chroustí sádlo, zaječí peří, vtipné semínko. Odborníci říkají, že to souviselo s&#160;radostí z&#160;přicházejícího jara. Také jsem si nalistovala, co vše se stalo 1.&#160;4. Je to v&#160;encyklopedii, kterou jsi mi dal k&#160;Vánocům. 1.&#160;dubna proběhla v&#160;ČSR cenová reforma. My Fair Lady dostal 8&#160;Oscarů. Premiérka Golda Meirová pronesla význačný projev. V&#160;Hondurasu se narodila geniální čtyřčata. Spojením banky Mitsubishi a&#160;Bank of Tokyo vznikla největší banka světa. Rusko otevřelo Stalinův archiv.</span></p>
			<p class="MLP_text ParaOverride-1">Na spodní okraj stránky byl přidán obligátní dvojitě podtržený řádek: <span class="MLP_znak_kurziva_11b">Také Tě prosím pro případ, že se objevíš, zda bys byl tak hodný a&#160;promluvil nade mnou, až budu v&#160;rakvi, u&#160;nás se to tak vždy dělalo. Já nikdy nechtěla jít do Prahy.</span></p>
			<p class="MLP_text ParaOverride-1">Rakev ovšem byla na pódiu, jak nám naznačila firma Helfi, jen symbolicky. Následoval popis matčina celoživotního zápasu s&#160;mastnotou. Nenáviděla ji, už když ji její máma poprvé postavila s&#160;hadrem ke dřezu plnému loje. Poslední dobou se jí zdálo, že odmašťovací prostředky přestávají fungovat. Přestaly odmašťovat začátkem devadesátých let, naše i&#160;cizí, levné i&#160;drahé, všechny. Je to fakt, říkal jsem si, máš recht, mami. Je to tu mastný, kluzký. Mejdlo nemeje, šampón nezabírá.</p>
			<p class="MLP_text ParaOverride-1">Při četbě mi nad hlavou přecházel Chlestivý, strop se pod jeho kroky prohýbal jako šalupa. „Mangas!“ vykřikl. A&#160;pak: „Vargas! Ne­řikej, nenařikej! Mangas! Vargas, that’s game!“ Bydlí tam při kontaktu uměřený, bystrý, ve Vodafonu zaměstnaný třicátnický sekáč. Jeho paní žije v&#160;Salzburku, nahlásila mi onehdy uklízečka Krtková, jsou bez dětí, přitom von si drží půl patra sám pro sebe. Co jinak maj nebo nemaj mezi sebou, nevim, dodala. Jako zkušená klepna pouštěla dál výhradně jen ověřené informace. Lež je při dlouhodobé komunikaci cesta do pekel, věděla myčka schodů z&#160;Vinohrad.</p>
			<p class="MLP_text ParaOverride-1">„Co ste to tam nahnali!“ kňučel Chlestivý. „Ňáký špejle, sexuální srnky! Co to je za brejk?“ Něco křáplo o&#160;zem, ovladač asi.</p>
			<p class="MLP_text ParaOverride-1">Já ležel s&#160;hromadou papírů na břiše a&#160;držel mu palce, aby našel pro ten den přechodně možné řešení, vtipné semínko. Bylo to částečně i&#160;pro mě vysilující. Jedna zlá opice bouchá do stěn hledajíc, do čeho by vrazila energii, druhá pozorně naslouchá. Vyndat někomu střeva, udělat bordel, zatnout tipec. Však jo. Takoví jsme my lidé, nebo aspoň většina, nebo aspoň já. Když dokloužu ke zprávě, že Rusové v&#160;padesátých letech sestrojili nejsilnější termonukleární pumu světa jménem Car a&#160;nechali ji též řádně prdnout, stáhnu si videa, udělám turka a&#160;říkám si kúúrňa, to je pecka. Ivy King, Ivy Mike, co tam máte dál.</p>
			<p class="MLP_text ParaOverride-1">„Hojte,“ zněl další Chlestivého refrén. „Hojte!“ vyl tam teď, „hojte, hojte!“</p>
			<p class="MLP_text ParaOverride-1">Nakonec jsem z&#160;toho jeho trojčení usnul. Sotva se to zdařilo, zařinčela mi u&#160;hlavy pevná: „Tady Erika, tys asi spal.“</p>
			<p class="MLP_text ParaOverride-1">„Ani moc ne.“</p>
			<p class="MLP_text ParaOverride-1">„Já si uvědomila, že furt žvaním o&#160;sobě a&#160;o&#160;dětech a&#160;ani jsem se tě nezeptala, co vlastně děláš.“</p>
			<p class="MLP_text ParaOverride-1">„Nic zvláštního.“</p>
			<p class="MLP_text ParaOverride-1">„Měl bys konečně začít dělat něco pořádnýho.“</p>
			<p class="MLP_text ParaOverride-1">„To mi řikaj dost často lidi, u&#160;kterejch ňák nevidim, že by sami něco pořádnýho dělali.“</p>
			<p class="MLP_text ParaOverride-1">„Promiň, já to tak nemyslela.“</p>
			<p class="MLP_text ParaOverride-1">„Ty promiň. Já to tak nemyslel.“</p>
			<p class="MLP_text ParaOverride-1">„Zkrátka jsme se vrátili do Brna, já porodila a&#160;Ludva si nabrnknul ženskou. Půl čtvrtý, a&#160;on tu není. Holky spěj.“</p>
			<p class="MLP_text ParaOverride-1">„Vopustil vás?“</p>
			<p class="MLP_text ParaOverride-1">„To ne, já to zatím jakože nevím.“</p>
			<p class="MLP_text ParaOverride-1">„Tak mu to zkus tolerovat, třeba to s&#160;tebou nemá nic společnýho.“</p>
			<p class="MLP_text ParaOverride-1">„To jako, že může mít chlap srovnatelně rád dvě ženský?“</p>
			<p class="MLP_text ParaOverride-1">„Nebo dvě ženský jednoho chlapa.“</p>
			<p class="MLP_text ParaOverride-1">„Jenže jak k&#160;tomu přijdu, že on může, a&#160;já ne?“</p>
			<p class="MLP_text ParaOverride-1">„To se může pozejtří změnit.“</p>
			<p class="MLP_text ParaOverride-1">„Ty víš, jaký řeči na mě fungujou. Ale mohlo by to tak být, že?“</p>
			<p class="MLP_text ParaOverride-1">„Jak?“</p>
			<p class="MLP_text ParaOverride-1">„No tak, jak říkáš.“</p>
			<p class="MLP_text ParaOverride-1">„Neřikej <span class="MLP_znak_kurziva_11b">že</span> a&#160;spi radši.“</p>
			<p class="MLP_text ParaOverride-1">„Nemůžu, furt se mi protahujou hlavou ty případy z&#160;venku, z&#160;chirurgie. Jedou v&#160;autě čtyři mladý machýrci, ten vepředu chce otevřít flašku, druhej mu zezadu z&#160;legrace podá pistoli, jenže pistole není otvírák, že, takže ta omylem vystřelí, kluk si ustřelí bradu, střepina kosti zasáhne řidiče do obličeje, ten ztratí kontrolu, tři mrtví. Čtvrtej to pak vypravuje svojí mámě a&#160;deseti sourozencům a&#160;rychle při tom třepá pahýlkem, jemu to jenom rozdrtilo ruku. A&#160;on ne že by brečel, on se tím eště chlubí!“</p>
			<p class="MLP_text ParaOverride-1">„Tak si vem prášek na spaní.“</p>
			<p class="MLP_text ParaOverride-1">„Prášek, ty prášku. Sám bys měl přestat, a&#160;ne to učit druhý. Šmát­rám ve stolku, je tu stilnox.“</p>
			<p class="MLP_text ParaOverride-1">„Elvis mezi hypnotikama, šup tam s&#160;nim.“</p>
			<p class="MLP_text ParaOverride-1">„Výjimečně teda. Stejně mám radost, že ten náš rozvod proběh v&#160;takovym klidu.“</p>
			<p class="MLP_text_bez1radku_-12-0- ParaOverride-1">Na větvích se objevily pupence, z&#160;nich vystřelily svěží lístky. Četl jsem matčiny reportáže a&#160;nahlížel otevřeným oknem do ulice. Přišel den, kdy jsem ležel v&#160;posteli jako hnida, ačkoliv do okenních rámů vesele ťukaly akátové haluze. Nechtělo se mi vstát, obalil jsem se tedy peřinou a&#160;nevstal jsem. Částečně mě snad omlouvá, že se mi z&#160;postele opakovaně nabízel dechberoucí výhled na slavnou stráň, po které to záhy pojede dolů, ale kam, to zatím docela jasné není. Nevypadala odtud špatně, ta minulost. 3D pohlednice s&#160;hemžícími se městskými útesy, do nichž se zakusuje sluneční cirkulárka. Po mostě se plazící pantograf. Trochu jako v&#160;úvodu Waynova kousku <span class="MLP_znak_kurziva_11b">Smoke,</span> kde je upřímná jenom ta stará paní, přes kterou běží závěrečné titulky. A&#160;Harvey Keitel samozřejmě, ostatní šmahem přehrávají. Proti Chaplinovi ale z&#160;druhé strany mamutí pokrok.</p>
			<p class="MLP_text ParaOverride-1">Duchna byla, pravda, čistě povlečená. Čili jsem předtím musel povlečení vyprat a&#160;poté absolvovat děsivou eucharistii povlékání. Takže mi přísně vzato nic nescházelo. <span class="MLP_znak_kurziva_11b">Smoke</span> jsem si zrovna pustil, abych prostudoval, zda a&#160;jak se mě zmocní předpokládané dojetí. Bylo to hned. Do krku se mi vecpala tvrdá medová koule a&#160;zůstala vězet. Chápavě pomrkávající spisovatel, oči vychcané děvky ve tváři kluka, co hledá tátu s&#160;jednou rukou dlouhou. Hnusná selanka. Jenom Harvey se umí podívat skrz zeď, a&#160;proto se ve finále kamera zaměří jen na detail jeho rtů, pracujících jako pomalý buchar. Aby jim tu pečlivě aranžovanou lež nenarušil. Film sám jsem však mít rád nepřestal, už proto, že v&#160;něm trvá náznak proroctví. Blíží se časy, kdy zavolá známý známému a&#160;bez dalšího se rozbrečí. Vztahy vplují do nové fáze, new sensitivity. Zařvi si, hade. Praktičtější bude, když spustí oba. Pět minut intenzivního breku se utáhne, operátoři pořád zlevňují. Navíc se tím vše dostane do relativně kontrolovatelných kolejí. Ústředny budou registrovat jedince, co výrazně přetáhli či nedodrželi normu. Nic se jim nestane, jen budou v&#160;databázi. Zařvi si, flusni do zrcadla, ráno to utřeš. To jsem si říkal a&#160;vzápětí padal na koberec, kde jsem se klepal a&#160;hrabal nohou jako dodělávající tapír. Přitom mi bylo, jak říkám, celkem fajn. Nevím, co to bylo.</p>
			<p class="MLP_text ParaOverride-1">Pod okny přeplula, ten den už nejméně potřetí, maketa chlapa s&#160;patkou vlasů hozenou za ucho. Krátké odulé tělo, ruce s&#160;malými dlaněmi víceméně připaženy. Jeho jméno je Honza Brejcha, pamatuju si ho z&#160;vojny. Velel štábní četě, psal vycházky, samá levota, šmelina a&#160;smích, v&#160;kuchyni dostával na talíř čtyři masa, ostatní šíbři nejvýš dvě. Vrcholné číslo měl nacvičeno s&#160;pochodující četou, když v&#160;jejím čele zavelel: <span class="MLP_znak_kurziva_11b">Četo, na muj povel, prázdný krok! Raz, dva!</span> A&#160;dvacet vojínů zastavilo a&#160;hráblo kopytem do vzduchu jednou, dvakrát. Jako lipicáni. A&#160;šli dál. Jeho popularita rostla, až si to dovolil udělat na přehlídce a&#160;dostal na fleku čtrnáct tvrdých. Stejně si je neodseděl, všichni mu přáli, blonďákovi s&#160;fištrónem. <span class="MLP_znak_kurziva_11b">Vy ste se nám tu vykrmil, vojáku!</span> řvaly na něj dojaté šarže z&#160;tribuny. <span class="MLP_znak_kurziva_11b">Vy ste důkaz, že se v&#160;armádě nestrádá!</span> Divné, že já ho znám, a&#160;on mě ne. Možná si totéž říká on o&#160;mně. Potkáváme se, bydlí tu někde. Za ním šla po chodníku skupina školaček. Žádná už neměla lidský obličej, všechny měly výraz, jako by stály před porotou v&#160;Česko hledá superstar.</p>
			<p class="MLP_text ParaOverride-1">Práci jsem sháněl, avšak laxně. Po pravdě jsem o&#160;žádnou nestál, jakkoliv se blížila chvíle, kdy mi pod kýlem zaduní písek. Nebo, nestál. Spíš jsem se prostě nestíhal dát do kupy. Stihl jsem se třeba oholit a&#160;sníst pár housek, ale už ne vyžehlit košili, košili jsem odjakživa před odchodem kamkoliv žehlil. Kde se ve mně vzala tak zhovadilá zásada, nevím, ale zlomit jsem ji nedokázal. Anebo jsem to všechno i&#160;nějak odbyl a&#160;stihl, zapomněl jsem se třeba jenom napít vody, a&#160;vyrazil jsem do ulic. Hleděl jsem na západ slunce ze žižkovského kopce Parukářky. Hezký, říkal jsem si, pěkný, fascinující, bezpochyby, ale nic pro mě. Co já tady? Leda si dát desítku na žízeň, dyť jsem úplně dehydrovanej. S&#160;někým si malinko pokecat. Stoupl jsem si do fronty u&#160;pivní boudy mezi mládež. Ve dveřích jsem dal přednost houpavé madrfakerce, i&#160;sjetá čtrnáctiletá kost je dáma, a&#160;jakmile se přestane dávat přednost dámám, půjde všechno o&#160;další úroveň dolů. „To tu bylo už mockrát,“ ucedila přes rameno.</p>
			<p class="MLP_text ParaOverride-1">A&#160;tak jsem raději ležel doma v&#160;rozestlaném hnípáku za skříní, vařil si čaj a&#160;pozvolna začínal stavět na přesvědčení, že si mě takhle možná nikdo nevšimne, majitel domu, sociálka. Jinak mi nic nechybělo ani nepřebývalo, alkohol jsem nepil, nekouřil, drogy nebral. Jen jsem v&#160;klidu ležel a&#160;připadal si jako kastelán, jemuž se přes noc změnil pokojně zabydlený tichý zámek v&#160;hulákající sprostý lunapark, obsluhovaný negramotnými démony. Při nákupech v&#160;supermarketu se mi pravidelně vracel dojem, že občané Prahy&#160;2 hromadně vykazují dříve nemyslitelnou uvolněnost. Bloudili mezi regály, vymydlené paznehty v&#160;pantoflích, pupky v&#160;županech, pařezovité hlavy v&#160;molitanových čepicích, pohupovali se, jankovitě trčeli mezi avivážemi, sbírali body, kýchali na celé kolo, hrabali se ve fidorkách a&#160;působili šťastně. Mnozí, pravda, až jakoby na hranici svéprávnosti. Koukali po sobě a&#160;viděli se, zhruba se poznávali, zdravili, čauky, čauky. Dřív tu vévodil stres, autocenzura a&#160;otupělost, teď nirvána. Bývala mi hanba, že sem mezi ně chodím v&#160;triku, které mám na sobě ve dne v&#160;noci už tři neděle. Třeba bych si i&#160;koupil molitanku, abych zapadl, jenže kde. Něco se tu muselo během loňska změnit. Něco se stalo, říkal jsem si a&#160;ládoval do koše rohlíky, lipno, tuňáka ve vlastní šťávě, ale co? Koho a&#160;jak se zeptat? Nezbláznili jste se tu náhodou všichni loni nebo kdy trošičku? My jsme se zbláznili při poslední uzávěrce, vé, hihíí, je to fičák. To bych se dozvěděl. Do lipna se hodí pokrájená cibule, tuňák, pepř, sůl, jemně strouhaný syrový celer, kápne se citrón, vše se rozetře, dá se chladit, výsledná pomazánka se maže na rohlík. Skvělá věc, vůbec se nepřejí.</p>
			<p class="MLP_text ParaOverride-1">Jakpak se má asi Arnošt, přišlo mi na mysl někdy kolem půlky května. Přijal hovor uprostřed pátého zazvonění.</p>
		</div>
</body>
</html>