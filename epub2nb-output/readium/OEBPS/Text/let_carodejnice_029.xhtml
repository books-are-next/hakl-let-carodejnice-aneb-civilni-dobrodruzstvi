<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-25" xml:lang="cs-CZ">
		<div class="_idGenObjectStyleOverride-1">
			<p id="_idParaDest-24" class="MLP_uroven2_kapitola ParaOverride-1">24. Tvrzení proti tvrzení</p>
			<p class="MLP_text_bez1radku ParaOverride-1">V&#160;pražském vzduchu dlela povědomá pachová stopa&#160;– jako když se z&#160;mrazáku vytáhne léta zapomenutý polárkáč. Letohrádek Hvězda vyčníval z&#160;jiskřící srsti obory. Kolem chodníků se kupily hromady zmrazků. Jediný, kdo se radoval, byly straky, ty se něco nashazovaly sněhu ze soch, z&#160;parapetů. Z&#160;letiště jsem jel autobusem na Kulaťák, pak metrem. Ve vagónu dunělo ticho. Všichni psali krátké textové zprávy. Doma v&#160;předsíni deštníky, šály, koberec šejdrem, na skříni zablácený velocipéd. Na stole talíř s&#160;na kost vyschlými pomeranči. Světlo svítilo, voda tekla, plyn syčel, peníze tedy na účtu byly. Telefon zvonil, zvedl jsem ho.</p>
			<p class="MLP_text ParaOverride-1">„Tady Erika, jsem na procházce a&#160;napadlo mě, že jsem tě už dlouho neslyšela. Jak se máš?“</p>
			<p class="MLP_text ParaOverride-1">„Těžká otázka,“ řekl jsem. „Jak ty?“</p>
			<p class="MLP_text ParaOverride-1">„Nijak, tlačím kočárek podél výstaviště a&#160;je to dřina. Jsem na mateřský, máme další dítě.“</p>
			<p class="MLP_text ParaOverride-1">„Tak to je pěkný, a&#160;jste v&#160;tom Holandsku?“</p>
			<p class="MLP_text ParaOverride-1">„Jsme v&#160;Brně, Rotterdam byla taková nevydařená pohádka. Můžu ti povykládat, co se stalo tady u&#160;přehrady? Jeden pán jel na mopedu, uklouz na zmrzlým blátě a&#160;zlomil si vaz. Seš tam?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Viděli ho dva jedenáctiletý kluci, přijdou k&#160;němu a&#160;povídají: <span class="MLP_znak_kurziva_11b">Co je vám, pane? Můžeme vám pomoct? Necítím nohy,</span> řekl pán. <span class="MLP_znak_kurziva_11b">Opravdu ne? Zkuste to! Nejde to, hoši, necítím nohy.</span> Tak se ti kluci sehnuli, prošacovali pána, sebrali mu hodinky, vytáhli peněženku, spočítali obsah a&#160;povídaj: <span class="MLP_znak_kurziva_11b">Lepší něco než nic, tak se tu, strejdo, opatrujte! </span>A&#160;šli. A&#160;strejda ležel a&#160;díval se do koruny topolu, dokud ho nenašli.“</p>
			<p class="MLP_text ParaOverride-1">„A&#160;jak víš, co říkali, to jakože parafrázuješ?“</p>
			<p class="MLP_text ParaOverride-1">„Ne, on to přežil a&#160;tohle vyprávěl u&#160;nás na oddělení, je na vozíčku.“</p>
			<p class="MLP_text ParaOverride-1">„Tarantinovi by takováhle drobnost nestála ani za zmínku.“</p>
			<p class="MLP_text ParaOverride-1">„Jistě, to je cynickej floutek, kterýho člověk, kterej nekrvácí, nezajímá.“</p>
			<p class="MLP_text ParaOverride-1">„Hm.“</p>
			<p class="MLP_text ParaOverride-1">„Heleď, nechci na tebe tlačit, ale dlužíš nám alimenty, víš to.“</p>
			<p class="MLP_text ParaOverride-1">„To vim.“</p>
			<p class="MLP_text ParaOverride-1">„Fakt by se teď hodily.“</p>
			<p class="MLP_text ParaOverride-1">„Něco seženu.“</p>
			<p class="MLP_text ParaOverride-1">„Sežeň. A&#160;kdybys nás chtěl někdy vidět, přijeď, můžeme zajít na oběd, otevřeli tu novou fajn restauraci.“</p>
			<p class="MLP_text ParaOverride-1">„Někdy přijedu.“</p>
			<p class="MLP_text ParaOverride-1">Zasunul jsem do mechaniky Černého Petra. Další dítě, ta se teda snaží, a&#160;ještě že tak, je klid. Tam je klid, tady ne. Tam asi taky ne. <span class="MLP_znak_kurziva_11b">Nej, nej, nej, nejhezčí je láska ještě plachá, když se pak s&#160;uzarděním o&#160;všem možném tlachá. On má rád motory a&#160;ona sport, hory, určitě též zdrbnou kantory. Na to pak se nejraději vzpomíná.</span></p>
			<p class="MLP_text ParaOverride-1">Druhý den jsem zavolal své smíchovské šéfce. Usnažený elektronický optimista mi sdělil, ať nezoufám, že právě hovoří.</p>
			<p class="MLP_text ParaOverride-1">Pak se ozvala sama. „Buď rád, že žiješ,“ sdělila mi. „Já myslela, že už je po tobě. V&#160;tenhle moment ti ale nepomůžu, vysral ses na všecko, musíš se chytnout jinde. Kdybys potřeboval, poptám se ti.“</p>
			<p class="MLP_text ParaOverride-1">„Já si poradim,“ řekl jsem. „Mě spíš zajímá, jak se máš ty?“</p>
			<p class="MLP_text ParaOverride-1">„Devět let jsem neměla dovolenou.“</p>
			<p class="MLP_text ParaOverride-1">„A&#160;co holky, jak ty se maj?“</p>
			<p class="MLP_text ParaOverride-1">„Už tady nikoho neznáš, mimo Šakala a&#160;Fafejty se komplet vyměnili.“</p>
			<p class="MLP_text ParaOverride-1">Šakal byl ten, co chodil na ozařování.</p>
			<p class="MLP_text ParaOverride-1">„A&#160;je už zdravej?“ ptal jsem se.</p>
			<p class="MLP_text ParaOverride-1">„Ale neni,“ odvětila.</p>
			<p class="MLP_text ParaOverride-1">Posléze jsem ji víceméně dotlačil k&#160;tomu, abychom si dali sraz v&#160;bistru na Újezdě, tam co vždycky. Moc jsme si toho neřekli, pořád rachotila do véčka&#160;– sežeň, vyřiď, zadej. Dali jsme si morgana. Předtím jsme si podali ruku. Potom jsme si taky podali ruku. Sdělila mi, že zůstává, protože tu má domluven další sraz. Měl jsem sklon ji na rozloučenou obejmout, což ji na zlomek vteřiny vyděsilo. Zvenku jsem si ji prohlédl přes sklo. Vrásky na krku, vlasy na diblíka. Co ji čeká, deset patnáct let a&#160;bude zralá na dožití někde na chalupě, děti má velký, bude mít spoustu energie, bude je neúčelně sekýrovat. Pak umře, všem bude chybět. Férová ženská, srdečná, jenom hrozně unavená. Viděl jsem, jak se zamyslela nad mým nedopitým rumem. Jak vteřinu váhala, než ho do sebe kopla. Lup, a&#160;hotovo.</p>
			<p class="MLP_text ParaOverride-1">Odpoledne bylo v&#160;plném proudu. Vzal jsem to ze zvyku Drtinovou, prošel ulicí a&#160;vešel zadním vchodem do obchoďáku. Postál jsem poblíž sloupu, kde se stala věc s&#160;Chorchem. Dokonce jsem se o&#160;něj opřel. Pak jsem se odpíchl a&#160;prochodil celé přízemí. Z&#160;kadeř­nictví vanul puch opičiny. Na ochozech postávali jiní, noví bezpečáci, kamenní metrosexuálové v&#160;tmavých oblecích, s&#160;mikrofónkem za uchem. Kampak se poděli ti nejistotou zbrocení ostraháři, jejichž největším trumfem byla odřená tonfa?</p>
			<p class="MLP_text ParaOverride-1">Posedla mě potřeba spatřit jakoukoli indicii, náznak, něco, co by mi napovědělo. Starou vývěsku, samolepku. Nesmysl samozřejmě, nic tu nebylo starší dvou neděl. Obchod se hýbal, majitelé kšeftů rotovali. Pustil jsem se nicméně do obhlídky. Když jsem v&#160;těch místech čumákoval až do večera a&#160;pak celý příští den, přestával jsem si být jistý, jestli dělám dobře. Jestli bych se na to neměl už vykašlat. Další den jsem tamtudy jenom příležitostně proběhl. A&#160;právě, když jsem si řekl <span class="MLP_znak_kurziva_11b">a</span>&#160;<span class="MLP_znak_kurziva_11b">dost</span> (nejspíš bych stejně jenom obešel blok a&#160;vrátil bych se), v&#160;tu chvíli jsem ji spatřil. Tu stopu. Tu hrubě stavěnou zrzku, která se tenkrát bavila s&#160;Chorchem. Zrzavá už nebyla, ale byla to ona. Seděla u&#160;kasy, markovala, fretkovala. Vplul jsem do potravního řetězce, hodil na dno koše špagety, hořické trubičky a&#160;zařadil se k&#160;její pokladně.</p>
			<p class="MLP_text ParaOverride-1">„Se&#160;– ma&#160;– desát korun,“ zahrčela.</p>
			<p class="MLP_text ParaOverride-1">Odpočítal jsem mince.</p>
			<p class="MLP_text ParaOverride-1">„Nepamatujete se náhodou,“ promluvil jsem na ni jako z&#160;ucpané hadice, „na chlapíka, co tady dělal asi před půl druhym rokem ostra­hu a&#160;stal se mu malér?“</p>
			<p class="MLP_text ParaOverride-1">Opřela o&#160;mě jalové oko. „Ne,“ odpověděla. „Vlastně vy myslíte toho.“</p>
			<p class="MLP_text ParaOverride-1">„Toho,“ potvrdil jsem.</p>
			<p class="MLP_text ParaOverride-1">„Jáj,“ řekla. „Ten tu už dávno nepracuje, vy jste ňákej jeho známej?“</p>
			<p class="MLP_text ParaOverride-1">Tvrdil jsem, že ano, ale že nemám tušení, co s&#160;ním je. Zdali by na něj neměla kontakt, prosil jsem ji. Lidi za mnou pištěli, trhali řetězem, to si vyřiďte jinde, to je prosimvás peklóó. Prohlédla si mě. Křivě se usmívající, slabě orosený chlap. Jiné řešení jí fantazie nenabídla, tak vyhrábla z&#160;koryta účtenku a&#160;načmárala na ni velice ošklivou propiskou číslo. Které znala zpaměti, což bylo moje první nezasloužené štěstí.</p>
			<p class="MLP_text ParaOverride-1">Zavolal jsem přímo z&#160;chodníku.</p>
			<p class="MLP_text ParaOverride-1">„Hašna,“ ozvalo se.</p>
			<p class="MLP_text ParaOverride-1">„Já jsem ten, co vás pích, pokud jste to vy,“ ohlásil jsem se. Znělo to jak ze staré německé detektivky.</p>
			<p class="MLP_text ParaOverride-1">„Ňáká sranda, jo?“</p>
			<p class="MLP_text ParaOverride-1">„Ne. Chtěl bych se sejít.“</p>
			<p class="MLP_text ParaOverride-1">„V&#160;kolik kde?“</p>
			<p class="MLP_text ParaOverride-1">Řekl jsem jméno baru, prezentované světelným nápisem na pro­tějším rohu, navrhl jsem čas.</p>
			<p class="MLP_text ParaOverride-1">„Budu tam.“</p>
			<p class="MLP_text ParaOverride-1">Měl jsem dvě a&#160;půl hodiny k&#160;dobru. Zamířil jsem pěšky nahoru kolem Nikolajky, ulicí Na Václavce, pak doleva Peroutkovou. V&#160;povětří vířil suchý sníh, šuměl v&#160;korunách akátů. Navštívil jsem Malvazinky, obešel prašanem pokrytý pahrbek hřbitova. Zkusil jsem vyrobit pár koulí, žádná se nepovedla. Postál jsem nad zasněženým hrobem filozofa. <span class="MLP_znak_kurziva_11b">Lhostejno vše,</span> kéž by. Z&#160;brány jsem zamířil do protější restau­race. Objednal jsem si plzeň. Co já se natrápil, a&#160;on si klidně žije, <span class="MLP_znak_kurziva_11b">Hašna.</span> Klidně, to nevíš. Třeba je z&#160;něj mrzák. Žije ale. Pokud je to on. Eště se moc nesměj, ty. Vybavil jsem si zásadu, kterou mi kdysi na okraj interview prozradil jeden herec. Před náročným výkonem nikdy neměj prázdný žaludek! Objednal jsem si španěláky. S&#160;rejží? optal se pingl. S&#160;knedlíkem, odvětil jsem, čímž jsem to u&#160;něj vyhrál. Rovina chlap, zařadil si mě. Rýže je v&#160;Čechách stále čímsi podezřelá. Minutku dvě jsem bloumal po Radlické lávce nad kolejištěm a&#160;plival skrz díry v&#160;drátěných clonách do vagónů se šrotem. Poslouchal bzukot elektřiny, vydechoval páru. Pak jsem to vzal kolem Ženských domovů přes autobusák. Sedl jsem si do baru a&#160;čekal.</p>
			<p class="MLP_text ParaOverride-1">Po delší době vstoupil. Nic na něm nebylo. Nevelký dacan v&#160;bundě s&#160;beránkem, s&#160;nezřetelným osudem. Několikrát mě pojal do oka, ale nepoznal. Zvedl jsem ruku. Popošel ke mně, sedl si.</p>
			<p class="MLP_text ParaOverride-1">„Tvrzení proti tvrzení, co?“ řekl.</p>
			<p class="MLP_text ParaOverride-1">„Ani ne.“</p>
			<p class="MLP_text ParaOverride-1">„Co teda?“</p>
			<p class="MLP_text ParaOverride-1">„Rád bych se omluvil.“</p>
			<p class="MLP_text ParaOverride-1">Krátce se rozčílil. Ohryzek mu poskočil, ale zvládl to. Co jsi vykonal, nemůže pro druhé znamenat víc než pro tebe, vytanulo mi. Kdopak to asi napsal. Někdo, komu fungoval mozek.</p>
			<p class="MLP_text ParaOverride-1">„Fajn,“ řekl, „dáte mi na sebe kontakt?“</p>
			<p class="MLP_text ParaOverride-1">„Radši ne,“ odpověděl jsem.</p>
			<p class="MLP_text ParaOverride-1">„Můžu si vás dát zjistit, to je to nejmenší.“</p>
			<p class="MLP_text ParaOverride-1">„Jak chcete.“</p>
			<p class="MLP_text ParaOverride-1">„Zvědavost,“ řekl, „je to tak?“</p>
			<p class="MLP_text ParaOverride-1">„Nejenom.“</p>
			<p class="MLP_text ParaOverride-1">Bylo to pořád jako v&#160;té německé detektivce. Vzadu byl vingl s&#160;tyčí a&#160;zrcadly, kde se svíjela nadopovaná mladá kunetka, navlečená od krku po kotníky do bílého overalu s&#160;otvory na prsou. V&#160;otvorech se třepaly tuhé špičaté dudlíky. Děvče postrádalo smysl pro rytmus, a&#160;o&#160;to zavileji trsalo. Každý host si v&#160;té šmíře našel něco pro sebe. Kromě Chorcheho, ten seděl zády k&#160;ní a&#160;pronášel šest až deset ne­ostře oddělených vět, jejichž obsah jsem nebyl schopen vnímat. Zhruba pětkrát zazněl pojem felčaři. Proč jste to udělal, ptal se. Cože, opáčil jsem.</p>
			<p class="MLP_text ParaOverride-1">„Proč jste to udělal?“ zopakoval.</p>
			<p class="MLP_text ParaOverride-1">„Ňák mě nenapadlo nic lepšího.“</p>
			<p class="MLP_text ParaOverride-1">„To musíš bejt řádnej magor. Jak ses vodtamtuď dostal?“</p>
			<p class="MLP_text ParaOverride-1">„Vodešel jsem.“</p>
			<p class="MLP_text ParaOverride-1">„Co byste řek, kdybych si řek vo prachy.“</p>
			<p class="MLP_text ParaOverride-1">„Pět litrů, víc ne.“</p>
			<p class="MLP_text ParaOverride-1">„Tsa,“ odfrkl. „Zaplaťte, co vypijem, a&#160;víckrát vás nechci vidět.“</p>
			<p class="MLP_text ParaOverride-1">Objednal jsem cosi.</p>
			<p class="MLP_text ParaOverride-1">„Něco k&#160;tomu povim,“ navázal po delším mlčení, vyplněném techno muzikou. „Byly ňáký problémy, třeba jako že mi někdo nevěřil a&#160;pak to viděl jinak, když se mi stalo todle. Prostě jsem sehnal díky tý věci supr flek. Mám teď šlupek, že bych si vás moh koupit i&#160;s&#160;tim imidžákem, co vám támhle bliká. Takže bych vám moh, když se to tak veme, klidně poděkovat. Ruku vám nepodám.“</p>
			<p class="MLP_text ParaOverride-1">A&#160;šel. Nakonec měl o&#160;sobě říct víc než já. Žil v&#160;dojmu, že se má skvěle. Nic ho, na rozdíl ode mě, nežralo. A&#160;to bylo moje druhé nezasloužené štěstí. Že ho mám nejspíš jednou provždy z&#160;krku. Musel jsem se hluboce poklonit před velkorysou duší obyčejného lidu. Kdyby se jednalo o&#160;manažera, vzdělance, umělce, o&#160;libovolný typ práskače s&#160;titulem, otrávil by mně i&#160;sobě zbytek života hysterickými ultimáty.</p>
			<p class="MLP_text ParaOverride-1">Nokie na stole se mohla, pravda, ublikat. Šlo však o&#160;omyl, jakýsi Drak se ptal, kdy už budeme v&#160;Rock Café. Odpověděl jsem, že už nikdy. „Co tam do toho žvaníš, kreténe,“ zasyčel, čímž mě nemálo potěšil. Slovo kretén mi zaznělo příjemně domácky.</p>
			<p class="MLP_text ParaOverride-1">Studená, lesklá křižovatka Nového Anděla připomínala úl obsy­paný zlými, zničenými, zdivočelými včelami. Vždyť to jsou možná oni, napadlo mě. Ty žebrající přízraky s&#160;omrzlou bambulí, ty zkurvené duše. Potřebují už jenom překročit práh, aby se z&#160;nich stala strašidla, šmejdící zahradami, grilovacími kouty. Přítomnost vzpomínek, není nic hroznějšího.</p>
			<p class="MLP_text ParaOverride-1">Vzal jsem to pěšky podél Botiče, kolem Barunčina baráku, v&#160;oknech tma. Pak přes Albertov a&#160;po schodech k&#160;Apolináři. Před porodnicí rejdoval mládenec s&#160;bavorem, vypadalo to, že se snaží zaparkovat. Snažil se dostat zadní nápravu přes okraj vysokého obrubníku. Zadek auta vždy znovu odskočil. Usmál jsem se tomu jeho úsilí. Zasmál jsem se snad až nepřípadně, jelikož ze mě zrovna v&#160;ten moment všecko spadlo jako mokrá peřina. Hoch můj smích zaregistroval. Motor zavyl, gumy vyjekly, on vystartoval a&#160;pokusil se mě přejet, jenže to pojal moc okázale. S&#160;velkou rezervou jsem stačil uhnout. Zastavil, zařadil zpátečku a&#160;vrátil se k&#160;parkování. Když se nepovedlo napoprvé, tak nic. Zamával jsem mu, on blikl světly na pozdrav.</p>
			<p class="MLP_text ParaOverride-1">Doma jsem si pustil <span class="MLP_znak_kurziva_11b">Jdi a&#160;dívej se,</span> Elen Klimov, Řitka Video, možná ne nejlepší volba. Skutečný běs umějí Rusové popsat, uchovat a&#160;předat ze všech nejlíp. Nejsilnější záběr je pro mě beztak až ten poslední. Jak jdou zelenou smrčinou, partyzáni, pichlavou, rzivou. Jak jim les zbělá pod nohama v&#160;mokrých křampech, a&#160;oni pořád jdou. Strašlivá vymejvárna, ale jak přesvědčivá.</p>
		</div>
</body>
</html>