<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-4" xml:lang="cs-CZ">
		<div class="_idGenObjectStyleOverride-1">
			<p id="_idParaDest-3" class="MLP_uroven2_kapitola ParaOverride-1">3. V&#160;nitru Barakudy</p>
			<p class="MLP_text_bez1radku ParaOverride-1">Často jsme do té Barakudy ani jít nechtěli. Doma jsme si však začali brzy překážet v&#160;rozletu, když si chtěl jeden povídat, druhý měl chuť si číst, a&#160;naopak. A&#160;tak jsme večer co večer končili v&#160;baru, kde to bylo rázem nějak příznivější. Na vratkých plastových židlích, s&#160;břichem vraženým do stolu, s&#160;hranou police pod lopatkou, s&#160;Evropou&#160;2 v&#160;týle.</p>
			<p class="MLP_text ParaOverride-1">„Jakej je teda tvuj oblíbenej žánr nebo režisér?“ udržovala Barun­ka debatu, kterou jsme si přinesli z&#160;domova.</p>
			<p class="MLP_text ParaOverride-1">Asi ten Jarmusch, říkává kdekdo. Hlavně humanitně vzdělané labilní tmavovlásky po třicítce, ty jsou jím bez výjimky úplně nakažené. Kde netrhá osrdí Depp, špulí pusu John Lurie, aby ne. Spiknutí hubeňourů. Okem mi proletěly tisíce, možná desítky tisíc filmů, a&#160;co z&#160;toho zbylo, <span class="MLP_znak_kurziva_11b">Sedm statečných</span> a&#160;lví zařvání.</p>
			<p class="MLP_text ParaOverride-1">„Nechci tiskový prohlášení,“ povzbuzovala mě, „něco mít rád musíš, <span class="MLP_znak_kurziva_11b">Nebe nad Berlínem</span>?“</p>
			<p class="MLP_text ParaOverride-1">„Na to mě kdysi vytáhla do klubu matka, šel s&#160;náma její známej, obránce lidskejch práv Mruvka, kterej dostal během promítání sérii záchvatů neurotickýho kašle. Sál plnej, my ve druhý řadě, von řval jak raněnej kanec a&#160;matka se hroutila studem. Film sám mi připadal unylej, unylej je pro takovej švindl s&#160;nostalgií slabý slovo. Ale třeba <span class="MLP_znak_kurziva_11b">Paříž</span>, <span class="MLP_znak_kurziva_11b">Texas</span> se mi líbil moc, ten bych rád viděl znovu.“</p>
			<p class="MLP_text ParaOverride-1">„U&#160;nás ho ale neuvidíš, ten my nemáme. My máme samý podivnosti, co sbíral muj muž.“</p>
			<p class="MLP_text ParaOverride-1">„Už nesbírá?“</p>
			<p class="MLP_text ParaOverride-1">„Jeho teď zajímaj vyšší sféry. To neni, pyšo, zajímavý, poslechni si radši, jakej podraz na mě vymyslel jeden dvacetiletej zkurvenec.“</p>
			<p class="MLP_text ParaOverride-1">Honila lžičkou led a&#160;vykládala o&#160;práci. Sotva mi někdo začne líčit mystéria, odehrávající se na pracovišti, vypínám příjem. Nejsem schopen to sdílet.</p>
			<p class="MLP_text ParaOverride-1">Vedle u&#160;stolku probírali osud dva voskově bledí chlapi. „Praha je taková nijaká,“ svědčil jeden a&#160;hladil si ucho, „ale vona i&#160;Paříž je placatá, prázdná, nic, co by člověka potěšilo, všude lezou švábi, Mnichov to samý a&#160;drahej, Turín, Curych, Brusel, tam je to příjemný, ale jen do doby, než si všimneš, že to už není město, nýbrž billboard.“</p>
			<p class="MLP_text ParaOverride-1">„Prázdnotu máš ale tady,“ klepal si druhý na svetr s&#160;véčkem, „tu si tam přivezeš s&#160;sebou.“</p>
			<p class="MLP_text ParaOverride-1">„Eště si to, jaká je svině, užívá,“ vrčela Barunka, „typ, kterýmu vyhovujou korespondenční rozhovory, má právo konečnýho střihu, chápeš. Komu nedáš poslední slovo, ten z&#160;toho automaticky vyleze s&#160;vodstřiženym čurasem.“</p>
			<p class="MLP_text ParaOverride-1">„Kdo?“ ptal jsem se.</p>
			<p class="MLP_text ParaOverride-1">„Soukup,“ odpověděla.</p>
			<p class="MLP_text ParaOverride-1">„Jenomže svět se změnil,“ zvedl prst první chlap a&#160;máčel si pysk v&#160;koňaku. „A&#160;nikdo to nechce vidět, všichni dál věřej iluzi, že super­technologie jsou faktor, kterej posouvá vývoj do novýho stádia. A&#160;přitom? Kde tiskne Amerika encyklopedie a&#160;většinu knih? V&#160;Číně, poněvadž to tam je desetkrát levnější! To neni technická tradice, v&#160;čem žijem, to je tradice sci-fi.“</p>
			<p class="MLP_text ParaOverride-1">„Souhlasim, souhlasim,“ kýval druhý. „Ale víš, co mě mrzí víc, že já se nikdy nenaučil hrát na žádnej hudební nástroj.“</p>
			<p class="MLP_text ParaOverride-1">První na to nenalezl odpověď, mlčel a&#160;opíral se špičkami loktů o&#160;viklavou desku.</p>
			<p class="MLP_text ParaOverride-1">„Věděl, že to vodseru já, když jsem pod tim podepsaná,“ tlačila Barunka svůj vůz po kolejích. „A&#160;nezarazil to, nechal mě v&#160;tom!“</p>
			<p class="MLP_text ParaOverride-1">„A&#160;proč mu neřekneš,“ řekl jsem, „ať se k&#160;tobě nechová jako hovado.“</p>
			<p class="MLP_text ParaOverride-1">„Poněvač je dnes a&#160;denně na koksu, prosimtě. Jak mu můžu nadávat, když si nepamatuje, co řek před minutou, ten ani neví, s&#160;kym spal, tři výpovědi už kvuli tomu byly. Hodí ramena na poradě, rozdá s&#160;nápřahem úkoly a&#160;v&#160;tu ránu ví kulový. Všechnu svojí energii musim dávat do toho, abych mu linkovala, co má dělat příští čtvrthodinu.“</p>
			<p class="MLP_text ParaOverride-1">„Vašku, todle mi nesmíš dělat,“ řekl druhý chlap do ticha puklým hlasem.</p>
			<p class="MLP_text ParaOverride-1">„Já jsem se domníval, že už o&#160;tom spolu nebudeme mluvit,“ odpověděl Vašek.</p>
			<p class="MLP_text ParaOverride-1">„Já bez tebe nemůžu bejt,“ vyhrkl druhý. „Já to asi nezvládnu!“</p>
			<p class="MLP_text ParaOverride-1">„Chci věřit, že jsme si to vysvětlili,“ odvětil Vašek.</p>
			<p class="MLP_text ParaOverride-1">„Jedinou šanci!“ vzlykl druhý.</p>
			<p class="MLP_text ParaOverride-1">„Zbytečný,“ řekl první, položil na stůl bankovku a&#160;šel.</p>
			<p class="MLP_text ParaOverride-1">Muž, co nebyl Vašek, hleděl před sebe. Po chvíli sáhl do kufříku, vytáhl úhledný paperback, zarovnal ho s&#160;ubrouskem, vyňal záložku a&#160;zahájil čtení. Obří blondýna ho neuspěchaně pozorovala. V&#160;sekundě, kdy s&#160;cvaknutím odložil na sklo prázdnou napoleonku, jí cuklo víčko.</p>
			<p class="MLP_text ParaOverride-1">„Smim se vás zeptat, co čtete?“ zeptala se, když k&#160;němu přikráčela s&#160;novou sklenicí.</p>
			<p class="MLP_text ParaOverride-1">„Ne,“ řekl muž.</p>
			<p class="MLP_text ParaOverride-1">„Tak ne,“ odvětila, vrátila se k&#160;pultu a&#160;zesílila rádio.</p>
			<p class="MLP_text ParaOverride-1">„Jak to vypadá, když je někdo na koksu?“ optal jsem se.</p>
			<p class="MLP_text ParaOverride-1">„Je navrčenej, lejzrově duchaplnej a&#160;celkově jako zasklenej, směje se vtipům, který zapomněl říct a&#160;tak.“</p>
			<p class="MLP_text ParaOverride-1">Poté jsme šli do kanafasu. Předtím jsme si připomněli, že se musíme hlídat, aby nic nebylo. Pusa před usnutím že je na hranici. Možná čekala, že budu nějak inteligentně šturmovat. Že budu dýchat na sklo a&#160;v&#160;pravý čas ukazovat kopyta. Jenže mně to takhle vyhovovalo.</p>
			<p class="MLP_text_bez1radku_-12-0- ParaOverride-1">Po probuzení jsem bruslil bos po linu za doprovodu Barunčiných kapel, Freeland, Koma+Bones. Pak jsem vklouzl do sandálů, za­bouchl, zamkl. Na chodbě se mi zazdálo, že je kukátko v&#160;protějších dveřích obsazené. Držela tam byt jakási personální analytička, Barunka jí říkala Banka, měla dvě záliby, šmírovat a&#160;ponižovat se. Půjčovala si peníze a&#160;ty vracela jen ztuha, zato problém ráda rozmazávala. Nechala si udělat kapucino, hodila nohy na stolek a&#160;rozvinula další zajíkavou legendu, ztráta karty, obstavení konta. Jinak prý nadprůměrně pohledná bruneta.</p>
			<p class="MLP_text ParaOverride-1">„Dobré jitro,“ pozdravil jsem.</p>
			<p class="MLP_text ParaOverride-1">„Brym,“ zadunělo zpoza dveří. „Ejte bué dy paš.“</p>
			<p class="MLP_text ParaOverride-1">„Co prosím?“ řekl jsem, rád bych viděl, co se míní nadprůměrně pohlednou brunetou.</p>
			<p class="MLP_text ParaOverride-1">„Esi&#160;– nevite,“ slabikovala do špehýrky, „kdybue&#160;– vaše&#160;– pani&#160;– doma.“</p>
			<p class="MLP_text ParaOverride-1">Jak, <span class="MLP_znak_kurziva_11b">vaše pani</span>? Má přece muže, jak to, že ho neznáš, šmíro. Takže ironie. Já ti dám, ty.</p>
			<p class="MLP_text ParaOverride-1">„Večer,“ odvětil jsem, zabouchl vrata, až opadl kus omítky, a&#160;zamířil k&#160;Andělu.</p>
			<p class="MLP_text ParaOverride-1">Barunka bydlela Na Slupi, čili to stačilo vzít pěšky kolem kostelíka Na Trávníčku, který tam stojí na vartě jako granátník ve špičaté čepici, dříve k&#160;dispozici ústavu choromyslných, dnes k&#160;službám pravoslavné církvi. A&#160;pak už jen šikmo Trojickou nebo kolem Emauz přes most a&#160;byl jsem v&#160;práci.</p>
			<p class="MLP_text ParaOverride-1">K&#160;místu jsem přišel stejně jako ke všem předešlým. Jakmile jsem ukončil poměr v&#160;jednom plátku, dolehlo ke mně vytí headhunterů. Nejsem žádné eso, spíš podprůměr, jenže když člověk vydrží dost dlouho, běží to už samo. A&#160;já měl za sebou tři roky v&#160;týdeníku, předtím delší čas v&#160;jiném, předtím čtrnáctideník, vždycky píšící redaktor. Ten, kdo krmí přežrané kury čtenářského zájmu, kdo shání, připomíná se, kdo musí zblízka pozorovat celebrity, klade jim otázky a&#160;potom musí poslouchat ze záznamu nesouvislé harašení. Musí to do rána přepisovat. Zde se mi poprvé nabídlo místo editora. Editovat týdeník je rychlá střelba, proti aktivnímu psaní však hotová plavba výletní lodí. Absolvoval jsem pohovor, v&#160;místnosti seděli dva Němci. Zajímalo je, zda umím česky a&#160;jaký mám vztah k&#160;čtenářům. Co trochu kazilo pohodu, byl fakt, že jsem měl nohu přes nohu a&#160;ta, co jim trčela do obličeje, se nezadržitelně klepala. I&#160;oni měli nohu přes nohu. Česká asistentka, překládající naši angličtinu do němčiny a&#160;zpět, zřejmě lokální rituál, rovněž. „Noha se mi klepe proto, že jsem nervózní,“ vysvětlil jsem jim. „Z&#160;nás jste nervózní?“ ptali se a&#160;brýle se jim zaleskly o&#160;poznání živěji. „Z&#160;podstaty, ale ne moc,“ odvětil jsem. Tlumočnice ztuhla a&#160;vypadala, že u&#160;takového faux pas ona nebude, že odchází. „Co pán povídá?“ chtěli vědět, ona švihla na výraz protestu lýtkem a&#160;přeložila. „Jak dlouho tuto práci děláte?“ tázali se. „Jedenáct let,“ řekl jsem. „Tak děkujeme a&#160;mnoho štěstí,“ rozloučili se poměrně lidsky. Když jsem odcházel, voněla v&#160;chodbě řada dalších uchazečů. Po týdnu jsem se dozvěděl, že jsem přijat. Možná jsem byl jediný, kdo jim nabídl něco osobního, kdoví. Nepotkává se vlk s&#160;vlkem, ale koncepce s&#160;koncepcí.</p>
			<p class="MLP_text ParaOverride-1">Dostal jsem klíče a&#160;kóji s&#160;počítačem. Od té chvíle se neustále něco děje. Skácí se internet, spadne síť, nastane vakuum a&#160;neprodleně se volají ajtýci, mimochodníci s&#160;potetovanými lýtky, které dostane na záda zpráva, že někdo může nevědět, co je <span class="MLP_znak_kurziva_11b">aj pí ej</span> nebo <span class="MLP_znak_kurziva_11b">hajpr.</span> Nemám tušení, o&#160;čem mluvíte, odpovídám jim standardně, nechci jim kazit zbytek potěšení, co ještě ze života mají. A&#160;oni zapojí dráty, spustí test a&#160;běží s&#160;hořícím zrakem dolů mezi své oznámit, že kretén od stolu číslo 8 neví, co je <span class="MLP_znak_kurziva_11b">hajpr.</span> Když se náhodou potkáme v&#160;jídelně, plácají mě po zádech a&#160;ptají se s&#160;nejvyšší ironií: „Jak vám u&#160;nás chutná?“</p>
			<p class="MLP_text ParaOverride-1">Jinak v&#160;tom periodiku seděly samé holky. Plus jeden tichý maník, studující elév, sedával rovně, hýbal ušima jako rys a&#160;měli jsme podezření, že všecko, co si od nás musí vyslechnout, rovnou zapisuje a&#160;přeposílá nějaké věčně rozesmáté splešťuli. Později ho vyrazili za bezuzdné chatování. Místností čile pobíhali fotografové. Němci seshora mezi nás zabrousili jen vzácně. Editoři jsme byli dva, druhý obýval zákoutí na konci místnosti, neměl vlasy, řasy ani obočí a&#160;docházel kamsi na ozařování. Makal, obklopen termoskami, po nocích, po ránu jsme se jen s&#160;pozdravem minuli. Zbytek, jak říkám, ženské.</p>
			<p class="MLP_text ParaOverride-1">Jedna z&#160;nich proběhla kolem, tiskla ke každému uchu mobil a&#160;houkla na mě: „Zastav se u&#160;mě.“</p>
			<p class="MLP_text ParaOverride-1">Denisa, moje šéfka. Odložila brýle, chytrá, utahaná, s&#160;posledními zbytky veselé šťávy v&#160;těle, táhlo jí na osmačtyřicet. Měla extra kutloch, zavalený papíry, fakturami, deskami a&#160;všemožnými magazíny. Kde bychom brali inspiraci, když ne v&#160;Maxech a&#160;ve starých Facech, ovšem výsledek musel být kvůli nepřipravenosti trhu řidší, žádné prudší nápady a&#160;hlavně ne experimenty.</p>
			<p class="MLP_text ParaOverride-1">„Tady píšeš <span class="MLP_znak_kurziva_11b">Máme se stěhovat do nového bytu. Ne že bych nechtěla, ale ty starosti </span>okolo&#160;–,“ ukázala prstem. „To je humor?“</p>
			<p class="MLP_text ParaOverride-1">„No jasně,“ řekl jsem. „A&#160;druhá jí na to řiká: <span class="CharOverride-1">Co</span> <span class="MLP_znak_kurziva_11b">to meleš, dyť žádný kolo nemáš</span>.“</p>
			<p class="MLP_text ParaOverride-1">„Já chápu, ale čtenář nepochopí. Je to iracionální.“</p>
			<p class="MLP_text ParaOverride-1">„Humor právě nesmí bejt racionální.“</p>
			<p class="MLP_text ParaOverride-1">„Jaktože?“</p>
			<p class="MLP_text ParaOverride-1">„Musí tě překvapit nečekanym. Když nejseš překvapená, nezasměješ se.“</p>
			<p class="MLP_text ParaOverride-1">„Když to nepochopim, tak se nezasměju taky. Neni čas na sólovej výstup, Karle, dej tam něco srozumitelnějšího, uvolni se, však tě něco napadne. Šup.“</p>
			<p class="MLP_text ParaOverride-1">Nány mizerný, ignorantský, bručel jsem, jak se má vedle vás člověk uvolnit, a&#160;přepisoval jsem vtipnou pasáž. Nejsem Karel, ale o&#160;tom později.</p>
			<p class="MLP_text ParaOverride-1">„Chceš vědět, co píše iDnes?“ volala Barunka.</p>
			<p class="MLP_text ParaOverride-1">„Ne,“ prosil jsem.</p>
			<p class="MLP_text ParaOverride-1">„Píšou, že podle způsobu, jak chlap snídá, se poznaj jeho sexuální návyky. Sorry, že vo tom mluvim.“</p>
			<p class="MLP_text ParaOverride-1">„To seš u&#160;holiče, že čteš takový hovadiny?“</p>
			<p class="MLP_text ParaOverride-1">„Na neurologii, pyšane, čekám na EEG. Jak to máš se snídaněma?“</p>
			<p class="MLP_text ParaOverride-1">„Co děláš na EEG? Nesnídám, znamená to něco?“</p>
			<p class="MLP_text ParaOverride-1">„Že se potkáš s&#160;osudem, kterej se menuje žaludeční vředy. Dneska mi psala kamarádka, že si k&#160;její sestře, budoucí farářce, přisedli v&#160;parku v&#160;Lipsku tři černoši, začali s&#160;ní o&#160;politice, pohádali se jak koně, hlavně voni mezi sebou, pak ji jako výraz omluvy pozvali na drink a&#160;v&#160;noci se všichni dohromady milovali.“</p>
			<p class="MLP_text ParaOverride-1">„Jaká se chystá bejt farářka, evangelická?“</p>
			<p class="MLP_text ParaOverride-1">„Katolický nejsou.“</p>
			<p class="MLP_text ParaOverride-1">„Jsou husitský.“</p>
			<p class="MLP_text ParaOverride-1">„Tahle bude evangelická, v&#160;Lipsku studuje, jmenuje se Háta a&#160;má až skoro bělozlatý vlásky.“</p>
			<p class="MLP_text ParaOverride-1">„A&#160;co? Byla to pro ní přelomová zkušenost?“</p>
			<p class="MLP_text ParaOverride-1">„Přelomová ne, stávalo se jí to už i&#160;dřív v&#160;Pardubicích. Jeden z&#160;těch chlápků jí druhej den ukázal dlouhatánskej mercedes a&#160;vizitku a&#160;řek, že má nahrávací studio a&#160;že by si Hátu rád vzal za ženu. Takže vo tom vážně uvažovala, sdělila to i&#160;rodině a&#160;až pak se dozvěděla, že ho neživí nahrávací studio, ale že produkuje indiánský porno.“</p>
			<p class="MLP_text ParaOverride-1">„Co je indiánský porno?“</p>
			<p class="MLP_text ParaOverride-1">„Porno, ve kterym hrajou indiáni.“</p>
			<p class="MLP_text ParaOverride-1">„A&#160;co teda děláš na EEG?“</p>
			<p class="MLP_text ParaOverride-1">„Jdu si pro výsledky. Doktorka mě ve dveřích uklidnila, že má pro mě fajn zprávu, že totiž na tom mym mozku neshledala ani náznak něčeho zvláštního nebo mimořádnýho.“</p>
			<p class="MLP_text ParaOverride-1">Co se s&#160;ní děje, nevěděl jsem. Tají vleklou nemoc, je zdravá jak losos, jenom malinko hypochondr? Nezvládá v&#160;pětadvaceti první nápor stáří? I&#160;to se běžně děje, v&#160;Evropě už nezbyla jediná normální ženská. Kde jsou chlapi, taky nikdo neví, snad někde ve Špa­nělsku.</p>
			<p class="MLP_text ParaOverride-1">Zasmál jsem se a&#160;ponořil se do rutiny. Na obrazovce se chvěl inzerát na jakési víno. „Tady už nikdo neumí česky!“ zařval jsem.</p>
			<p class="MLP_text ParaOverride-1">„Co se děje?“ znepokojily se holky.</p>
			<p class="MLP_text ParaOverride-1"><span class="MLP_znak_kurziva_11b">„Tramín je vínem lahodným, hebkým!</span> Tramín je co?!“ ječel jsem.</p>
			<p class="MLP_text ParaOverride-1">„Vínem hebkým, lahodným,“ volaly, „to těžko, když maj zapotřebí inzerovat u&#160;<span class="MLP_znak_kurziva_11b">nás.“</span></p>
			<p class="MLP_text ParaOverride-1">„Co, ne <span class="MLP_znak_kurziva_11b">čím</span>,“ ječel jsem. „Jaké je víno? Lahod<span class="MLP_znak_kurziva_11b">néé</span>!“</p>
			<p class="MLP_text ParaOverride-1">„A&#160;hebkým,“ křičely, teď už naschvál, „nech to tam, líp to zní!“</p>
			<p class="MLP_text ParaOverride-1">„Kurvy kybernautský, zkažený,“ skřípal jsem zuby, což už neslyšely, těsně nad protější střechou visel rachotící policejní vrtulník a&#160;okna byla dokořán. Hrklo ve mně, ne že ne. Helikoptéra plivala olej a&#160;já hmoždil ulepenou klávesnici.</p>
			<p class="MLP_text ParaOverride-1">Po obědě nám vpadl do redakce jeden zpěvák, holky okamžitě věděly, něco jako <span class="MLP_znak_kurziva_11b">Supwa,</span> a&#160;hned ho bylo všude plno. Vypadal, že když mu ve všem nevyhovíme, že nám z&#160;fleku olíže všechny zdi. Brečel, že by chtěl na titulní stránku naprosto jinou fotku, než jakou mu vybraly. Dyť vám to na ní sluší, namítly. Já bych byl jiného názoru, štětil se, až drnčela skla. Tak tam dáme tu, kterou chcete, řekly ty chytré holky. Zpěvák chvíli chodil sem tam. Tu vod mýho agenta, ujišťoval se. No jistě, řekly holky. Sundal si vestu, hodil ji přes opěradlo, obratem si ji zase oblékl a&#160;odešel.</p>
			<p class="MLP_text ParaOverride-1">„Takže je to debil,“ řekla jedna.</p>
			<p class="MLP_text ParaOverride-1">„A&#160;kretén,“ připustila druhá.</p>
			<p class="MLP_text ParaOverride-1">„Zmrd,“ řekla třetí.</p>
			<p class="MLP_text ParaOverride-1">„Zmrd zkurvenej,“ dodala první, „čtrnáctkrát korunovanej.“</p>
			<p class="MLP_text ParaOverride-1">„Ale je spídy,“ doplnila druhá.</p>
			<p class="MLP_text ParaOverride-1">„To jo,“ navázala třetí, „vydržel prudit necelý čtyři minuty.“</p>
			<p class="MLP_text ParaOverride-1">„Pěknej celkem je,“ hodila do placu první.</p>
			<p class="MLP_text ParaOverride-1">Do toho přiletěla šéfka: „Poslouchejte, před minutou zase už v&#160;New Yorku spadlo letadlo, hoří ňáká banka, jsou toho plný zprávy.“</p>
			<p class="MLP_text ParaOverride-1">„Ďjo,“ řekla druhá. „A&#160;já chtěla jít večer na bigbít, kdoví esli bude.“</p>
			<p class="MLP_text ParaOverride-1">„Nic,“ volala šéfka od monitoru, „byla to jenom nehoda!“</p>
			<p class="MLP_text ParaOverride-1">„Skvělý,“ prohlásila třetí.</p>
			<p class="MLP_text ParaOverride-1">„Dá si někdo kafe?“ zeptala se první.</p>
			<p class="MLP_text ParaOverride-1">„Já, já, já, já a&#160;já,“ řekli jsme.</p>
			<p class="MLP_text ParaOverride-1">Víc toho nebylo. Nebo bylo, ale bylo to vesměs podobné.</p>
		</div>
</body>
</html>