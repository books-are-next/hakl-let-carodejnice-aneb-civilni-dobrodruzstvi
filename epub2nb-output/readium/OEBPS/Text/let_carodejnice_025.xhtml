<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-21" xml:lang="cs-CZ">
		<div class="_idGenObjectStyleOverride-1">
			<p id="_idParaDest-20" class="MLP_uroven2_kapitola ParaOverride-1">20. Ve třetím patře</p>
			<p class="MLP_text_bez1radku ParaOverride-1">Glun, glun, zacinkal zvonek, teta vpustila do předsíně holohlavého ušatého muže v&#160;béžovém plášti až na paty, od oběda už čtvrtého prosebníka, a&#160;neprodleně ho šíbovala do salónu. Salón říkala pokoji, kde provozovala živnost. Hrabala se v&#160;arkánech, zpytovala saturnské pláně, čachrovala s&#160;magnetizmem, cosi takového. Po jisté době vyprovodila muže ke dveřím, prošla kuchyní, postavila vodu, opřela se o&#160;rám, máchla rukou a&#160;řekla: „Zdají se mu sny o&#160;umírání a&#160;nechce pochopit, že ty jak se začnou zdát, už nepřestanou. Jsou to holt křehcí hoši. Co vy tu vyvádíte?“</p>
			<p class="MLP_text ParaOverride-1">„Díváme se na film o&#160;Maďarech,“ řekla Iris. „Pojď, to se tě taky týká.“</p>
			<p class="MLP_text ParaOverride-1"><span class="MLP_znak_kurziva_11b">Stranger Than Paradise, 15.30,</span> informaci jsem zachytil v&#160;novinách. Mladé jsem namluvil, že jde o&#160;nejlepší film o&#160;Maďarech, co byl kdy natočen. Otočili jsme křeslo se starcem k&#160;obrazovce, přistrčili si židle. Stará chtěla jen projít, ale neprošla, jelikož film už běžel a&#160;z&#160;newyorského sluchátka vytryskl pramínek čisté maďarštiny. „Ajój?“ protáhla a&#160;přišoupla si ratan. Sledovali jsme dorostenku s&#160;kumánským předkusem, vlekoucí kufr podél stažených rolet Nového světa. Sledovali jsme příběh Bély, co nechtěl být Béla. Přihlíželi jsme, jak párek vyhublých ričmenů ujíždí v&#160;keckách do zasněženého Ohia. Jak míjí zapadané tlakové nádoby, parovody. Jak budapešťská tetka Lotte láteří v&#160;lepenkové příměstské chajdě, jak ohřívá pro sakramenty guláš, sofort vaří paprikáš. Což byl okamžik, kdy Iris cosi sáhlo k&#160;osrdí, až se zakymácela i&#160;se židlí. Ve čtyřicáté minutě zhruba. A&#160;já v&#160;duchu s&#160;ní, hysterik. Co se týká planých hnutí mysli, nenechám nikoho ve štychu. Do toho si stará vytáhla z&#160;hrudi suchý vzlyk. Jinak šlo o&#160;nekvalitní kopii, podsvícenou, ořezanou. On sám originál možná nebyl o&#160;moc lepší, jestli se zkraje točilo na prošlý materiál, jak svědčí webová legenda. Na materiál, který nezištně poskytl Jimovi Wim.</p>
			<p class="MLP_text ParaOverride-1">Když boeing s&#160;Bélou odlétl, Bea s&#160;vrzáním vstala, zapnula svetr, kabát, omotala šálu a&#160;metla pryč, potřebovala navštívit jakési svoje lidi mimo město. Většinou u&#160;nich zůstávala přes noc. Iris tím pádem musela hlídat Leventeho. Abych dodržel roli galantního kořena, která na mě vybyla, pomohl jsem tetě do kabátu. A&#160;už jsem mířil zpátky k&#160;Iris, dokázali jsme si až hodinu žmoulat ruku, když byl klid, hrát master mind, cokoliv.</p>
			<p class="MLP_text ParaOverride-1">„Je práce, kterou máte ve městě, slušná?“ otočila se teta ve dveřích, pak nasadila dlaně k&#160;hlavě a&#160;řekla: „Jak by asi mohla, když máte při každém zazvonění uši jak radary!“</p>
			<p class="MLP_text ParaOverride-1">Zvonění bylo v&#160;bytě, pravda, dost, předsíní ustavičně táhly karavany prosebníků. Bea měla pro každého něco, zoufalce bavila snadnými hlavolamy, skeptiky šokovala tím, že je nechala na dálku otáčet střelkou, hypochondrům předpovídala dlouhatánskou cestu na palubě osvětleného, hromové troubícího parníku. Parník byl její oblíbená destinace, vracela se v&#160;duchu na jeho palubu, kdykoli to bylo jen trochu možné. Osvětlený, hromově troubící parník, chudák teta. Chudáci lidi. Chudáci my, protože to tam bylo jako na nádraží. Uprostřed čehož seděl Levente ve sloupu denního světla a&#160;kolem hlavy mu plula zářící smítka, vlákna a&#160;další tělíska, a&#160;sledoval z&#160;osmi metrů televizi, běžela kvůli němu ustavičně. Tmavé rty pod bílým zastřiženým knírem byly trvale roztaženy v&#160;mírném úsměvu.</p>
			<p class="MLP_text ParaOverride-1">Televize se vypínala jenom po dobu tetiných ponorů, stejně jako ventilátory a&#160;vůbec všechno, co vrčí. Ponory nazývala stavy, během kterých chodila po bytě, narovnávala obrazy, třídila fotky, z&#160;nichž zírali učesaní lidé s&#160;čestnými obličeji, rachotila jako myš, slabikovala, vznášela vůči komusi neviditelnému námitky. Prostě si dobíjela duchovní baterky. Doplňovala <span class="MLP_znak_kurziva_11b">mágickou</span> sílu. V&#160;závěrečné fázi se buď stáhla do salónu, kde hleděla do upadaného starého monitoru na chvějící se elipsy, případně dál kolovala po bytě. Nakoukla do komory, jukla na chodbu, pustila oknem hrdličky, nadrobila jim a&#160;dala s&#160;nimi řeč. Je fakt, že jí hrdličky opravdu něco vykládaly a&#160;ona jim též.</p>
			<p class="MLP_text ParaOverride-1">„Co vy,“ ptala se. „Čemu se pořád usmíváte?“</p>
			<p class="MLP_text ParaOverride-1">„Celkem ničemu,“ řekl jsem.</p>
			<p class="MLP_text ParaOverride-1">„Něco na mysli máte.“</p>
			<p class="MLP_text ParaOverride-1">„Snad malou otázečku.“</p>
			<p class="MLP_text ParaOverride-1">„Do toho.“</p>
			<p class="MLP_text ParaOverride-1">„Jak to, že vám vadí elektropřístroje, a&#160;přitom vám přímo v&#160;salónu hučí ta stará bedna?“</p>
			<p class="MLP_text ParaOverride-1">„Ta mi vadí <span class="MLP_znak_kurziva_11b">horrívelmente,</span> ale nedokážu ji vypnout, před léty mi ji jeden člověk zapnul a&#160;od té doby běží, ani Irenka to nezná.“</p>
			<p class="MLP_text ParaOverride-1">Naučil jsem ji vypnout a&#160;zapnout IBM a&#160;získal tím puntík k&#160;dobru. Navíc jsem měl možnost nasát atmosféru její okultní základny. Především málo světla, jemuž bylo bráněno dřevěnou mříží, závěsy a&#160;pro jistotu ještě rozkládacími zástěnami. Kulhavý stolek s&#160;houfem štokrlat. V&#160;rohu obskurní hnízdo&#160;– psací stůl, sborníky, věstníky, suché kořeny, čvaňháky v&#160;popelnících, rozšroubované propisky, poprsí šikmookých tlouštíků, stehovaná spirálami a&#160;tečkami. Na zdech rytiny blaženě se tvářících vykuchaných žen a&#160;mužů, k&#160;jejichž orgánům se vždy vztahoval nejméně jeden anciáš, štír nebo alespoň mrkev. Vedle dveří stála zlověstně vysoká železná panna se slídovýma očima, při bližším zkoumání kamna.</p>
			<p class="MLP_text ParaOverride-1">Jindy mi při odpoledni navrhla: „Možná by mohla zase jednou přijít na lidičky pořádná voda, co říkáte? Vlny na východě, na západě, vlny na jihu.“</p>
			<p class="MLP_text ParaOverride-1">„A&#160;na severu?“ vložil jsem.</p>
			<p class="MLP_text ParaOverride-1">„Na severu je, konkrétně ve Finsku, strašná zima,“ odvětila, zapálila si cigáro a&#160;vykašlala oblak dýmu. „Intuitivní, ultracitliví lidé, ale žádné slunce. Hrůza, byla jsem tam na návštěvě. Příležitostně jsem tam s&#160;něčím vypomáhala takové ženské. Její příbuzní mi pak dali jako prezent, podržte se, zmrazeného soba.“</p>
			<p class="MLP_text ParaOverride-1">„Celého?“</p>
			<p class="MLP_text ParaOverride-1">„No, někdo ho střelil. Co byste si počal se sobem?“</p>
			<p class="MLP_text ParaOverride-1">„Nevím.“</p>
			<p class="MLP_text ParaOverride-1">„Já taky nevěděla. Tak jsem ho naložila do taxi, prodala jsem ho jednomu námořníkovi a&#160;upalovala jsem pryč.“</p>
			<p class="MLP_text ParaOverride-1">Lehce jsem se uklonil. Osvojil jsem si určitou míru galantnosti, která ji pokaždé malounko dostala, ačkoliv jsem tu galantnost pochytil čistě od ní.</p>
			<p class="MLP_text ParaOverride-1">„Kuš,“ odehnala mě, nadzdvihla cípy šálu, rozmarně jimi mávla a&#160;byla pryč.</p>
			<p class="MLP_text ParaOverride-1">Jak jsem těm jejím svědectvím rozuměl. Buď jsem je chápal díky tomu, že když něco vypravovala, kreslila to zároveň rukama do vzduchu, nebo mi je dodatečně přeložila v&#160;průběhu nejbližší ko­ketáže Iris.</p>
			<p class="MLP_text ParaOverride-1">Iris a&#160;já, co my dva. Navštěvovali jsme kina, nábřeží, lokály, studeným kouřem nasáklá bludiště bazarů, kde se na dvou stech metrech kupilo veškeré zboží světa, a&#160;tam jsme se někde v&#160;koutku navzájem dotýkali jako fakíři jazykem. Ke stoličce si mě nepustila, měla pocit, že se jí kazí. Přitom muž zubař. Navštívili jsme karbolem na­puštěnou plachetní fregatu, houpající se u&#160;mola, v&#160;jejímž podpalubí jsme se dlouze objímali mezi sinalými figurínami matrózů s&#160;křivě nalepenými, dámsky vypadajícími kníry. Otírali jsme se nosem o&#160;nos pod zavěšenými arkebuzami. Seděli v&#160;kavárně a&#160;hleděli si do očí. Bloudili jsme zkrátka růžovou zahradou, natahovali k&#160;sobě vlhká tykadla a&#160;pouštěli loďky po proudu.</p>
			<p class="MLP_text_bez1radku_-12-0- ParaOverride-1">Rozvážel jsem ruksaky, jezdil metrem, tramvají, lodí, busem. Kde je Rua Fernando Pessoa, měl jsem zjistit. Žádné centrum, kdepak, šlo o&#160;nejnudnější uličku nahoře na předměstí. Občas mě kroky zavedly do míst, vyhlížejících jako zrušená skřípějící pasáž na daleké planetě. Byl jsem na větvi z&#160;barev, tvarů, zvuků, z&#160;domů vyplněných zevnitř hustě zkříženými traverzami, aby nespadly. Dostal jsem za úkol vyhledat v&#160;noční lékárně Bezrukou Marii a&#160;předat jí balík. To už si ten vůl ze mě dělá srandu, říkal jsem si, když jsem vyslechl zadání. V&#160;prázdné apatyce však opravdu seděla u&#160;okénka výrazně hezká tmavooká holka, které chyběly obě ruce v&#160;lokti. Na každém pahýlu měla holý paleček bez nehtu. Podala mi pravici, to jest stiskla mi ji tím palečkem, a&#160;na rozloučenou na mě zamrkala. To zamrkání jsem v&#160;sobě nosil další tři neděle.</p>
			<p class="MLP_text ParaOverride-1">Obsah zavazadla byl vždy vložen do igelitky a&#160;zajištěn páskou. O&#160;co jde, ptal jsem se často. Co je meritum? Komu se může vyplácet platit mi tohle čundrování? Závěr zněl, že na sebe beru něčí riziko. Což o&#160;to. Horší bylo, že si šéf zvykl štrikovat přede mnou beztvarý monolog. K&#160;smrti rád si cintal pentli. Předváděl hotové karaoke v&#160;povědomém jazyce, v&#160;takové panslovanské směsce, věčně ouvej a&#160;pořád ejchuchů. Figuroval jako hrdina bajek, v&#160;nichž s&#160;jistým Vladkem pravidelně vyzrávali na svět žen. Sbalili ve Vídni Polku, a&#160;že jdou k&#160;Vladkovi, Vladko měl byt prakticky v&#160;každém městě. Usadili ji v&#160;obýváku, pustili hudbu a&#160;šli si dát sklenici do kuchyně, všechno, jak má bejt. „A&#160;když jsme se vrátili, vona už ti ležela na válendě kompletně nahá, rozcapená, a&#160;dívala se nám do očí! A&#160;Vladko se nasral, jé! Co si vo sobě myslíš, vyjel na ni, voblíkni se a&#160;koukej dělat drahoty, anebo když ne, tak mazej pryč,“ vykládal a&#160;smál se, h,&#160;h, h. „Víš, jaký je bejt v&#160;boji?“ navázal.</p>
			<p class="MLP_text ParaOverride-1">„H, h, h,“ řekl jsem a&#160;bojoval s&#160;dojmem, že se o&#160;mě pokouší padoucnice. „To teda nevím.“</p>
			<p class="MLP_text ParaOverride-1">„Přestaneš vnímat čas. Nechápeš, pochopíš, když seš v&#160;místnosti s&#160;pěti chlapama a&#160;voni do tebe řežou. Nevíš&#160;– utekla hodina, tejden? Čas se už nikdy nerozeběhne. Potřebuješ se ňák rozptýlit, my třeba lovili prasata. Venkovský pašíky, co se toulali po lesích, zdivočeli, zvykli si žrát mrtvý. Potom se naučili lovit, tlupa sviní je horší než lev, narazej na mrzáka, na dítě, porazej ho, válej se po něm a&#160;koušou ho, až ho ukoušou. My si na ně pižlali náboje do makarova, odvrtáš špičku a&#160;plesk. Po normální ráně prase uteče, ale když máš dum dum, lehne.“</p>
			<p class="MLP_text ParaOverride-1">Půl druhé hodiny mi líčil, jak se rozebírá a&#160;čistí snajperská puška. Nejhorší trápení odstřelovače je nuda, doplnil. Nejlepší snajpeři jsou ženský, a&#160;to proto, že maj pozorný oči a&#160;tvrdý lovecký srdce, srdce jak tuňák. A&#160;co teprve výcvik politickejch vrahů, skákal z&#160;tématu na téma jako lupič po střeše, vy se bojíte svejch hlavounů, ujišťoval mě, ale nevíte, koho se musej bát vaši hlavouni. Co mám udělat, když chci oddělat hlavouna, ptal jsem se, abych měl pokoj, zastřelil bych ho a&#160;hotovo. Blbec ano, kýval, ale profík u&#160;sebe zbraň nemá! Tak autohavárie, navrhl jsem, přívod oleje. Havárie je možná, radoval se, jenže <span class="MLP_znak_kurziva_11b">jaká.</span> Jaká, říkal jsem, bouračka, náraz? Ale čím! Silným fárem, ne? Auto z&#160;půjčovny stačí, zapřísahal mě, vobyčejný, s&#160;plastovým nárazníkem, jeden koupíš na vrakovišti navíc, ten namontuješ. Teď to chce nervy&#160;– plynulá akcelerace, potlačíš doleva, von buď chytí smyk, nebo ho vytlačíš ven. Zastavíš, předstíráš pomoc, vdova děkuje národu. Další příhoda byla o&#160;někom, komu usekli obě ruce, nebyl to člověk, byla to bestie, a&#160;položili je před něj na bednu s&#160;nataženou pistolí, ať si, chytráček, poradí. Směješ se, hustil do mě, ač jsem se nesmál, chechtáš se, protože je to groteska, když se bezrukej chlap pokouší zubama nohama sám sebe oddělat!</p>
			<p class="MLP_text ParaOverride-1">Cucal jsem řídké kočičí europivo z&#160;půllitru a&#160;ptal se sám sebe, stalo se to? Byl tenhle u&#160;toho? A&#160;kdyby ano, proč mi to vadí, když stačí zadat <span class="MLP_znak_kurziva_11b">rotten</span> nebo <span class="MLP_znak_kurziva_11b">ogrish</span> a&#160;vyhrne se to ven? Čím si držet žvanila od těla, jedině dialogem. Otázka, odpověď, otázka, absolutně neosobní hra. On to tak nechápal&#160;– rozeznával a&#160;ohledával všechno jenom srdcem. A&#160;tak vynášel betly a&#160;já je komentoval. Víš, co udělaj střeva, do kterejch se dostane louh? Neumíš, kreténe, vzpomínat na něco hezčího? Umím, ale nemůžu, von tolik plakal. Tak aspoň nebreč. Budu brečet. Tak breč. Zasteskne se i&#160;největšímu hajzlovi, víš, ujujuj. No, to máš o&#160;sobě hezký mínění. Já nemyslel sebe, já myslel všecky hajzly, rozumíš, i&#160;žralok je soudruh, akorát že ne náš! „Copak nemáme právo žít jako lidi?“ přešel do sykotu. „A&#160;ty,“ mířil na mě pod stolem klepajícím se ukazovákem, „ty ses narodil <span class="MLP_znak_kurziva_11b">zadarma</span> a&#160;stejně <span class="MLP_znak_kurziva_11b">zadarma</span> i&#160;žiješ! A&#160;já tě eště podporuju! Platím tě skoro za nic!“</p>
			<p class="MLP_text ParaOverride-1">Častokrát se mi zdálo, že je to podobný kinofil jako já, že mě normálně lakuje. Neměl bych si, napadalo mě jindy, opatřit pro jistotu menší ostrou kudličku? Ua, ua, ty kudličkáři, smál se sbor náhodně srocených duchů, ty už si radši nic nekupuj! Mráz mě občas do páteře ťukal, netvrdím, že ne. K&#160;tomu mi ostatně stačilo zajít na lisabonské molo a&#160;pohlédnout dolů. Ústí tam městské kanály, do vody se valí hutné sloupce shnilotiny. A&#160;v&#160;těch sloupcích se drží armády bezbarvých ryb, které po celý život nezavřou hubu. Jenom se drží v&#160;houfu a&#160;polykají. Mají vakovitě rozšířený, vzhůru situovaný ústní otvor. Evoluce se vyznamenala. Hromady stejných tvorů se pak kupí v&#160;rybárnách a&#160;lidi je kupují po taškách, takže co.</p>
			<p class="MLP_text ParaOverride-1">Šéf byl v&#160;nejlepším, já platil poslední rundu a&#160;chudák Iris koukala doma na hodiny, kdy ji vyzvednu, abychom zhlédli v&#160;kině nový kus z&#160;dílny jejího favorita Alejandra Iñárrita, <span class="MLP_znak_kurziva_11b">Babel.</span> Byl jsem zvědav, komu ten lovec hypochondrů sáhne na zoubek tentokrát. Přiběhli jsme pozdě, na plátně už to jelo, soda a&#160;mýtus, mystika a&#160;rachot, vyšponované kontrasty, útok na veškerá nervová zakončení a&#160;na závěr místo anděla vrtulník. Až jsme tonuli v&#160;podezření, jestli nejsme zase nějak nově, účinněji vydíráni.</p>
			<p class="MLP_text_bez1radku_-12-0- ParaOverride-1">Určitou vnitřní nedomykavostí mě ty jeho sémantické masáže nakonec přece jen poznamenaly. Vezl jsem jedenkrát zásilku za město, do vnitrozemí. Neodhadl jsem vzdálenost, zapomněl permanentku i&#160;peníze, padla noc. Přečetl jsem si v&#160;kavárně u&#160;čtyřproudovky noviny. Přečetl jistě ne, rozuměl jsem jen komentáři k&#160;čachrům ve fotbalovém zákulisí a&#160;reportáži o&#160;tom, jak se v&#160;okolí Lisabonu provalil kvetoucí obchod s&#160;orgány. Což jsem pochopil hlavně díky ohavným ilustračním fotkám. Kdo jsou lidé, jimž byly součástky odejmuty, se netuší, policie se vymlouvá. Poté jsem se odebral na stop. Zabrzdilo mi punto s&#160;italskou espézetkou. V&#160;naprosté tmě uvnitř autíčka se mi vkrádal do ucha těžký ženský alt. Řídí osmačtyřicet hodin, potřebovala by relax. Líbilo se jí, jak ležérně jsem stopoval. Mám určitou úroveň, to ona pozná. Nefunguje jí bohužel osvětlení v&#160;interiéru, abychom se blíž představili. Je to trapné, taková tma. Jinak ale musí říct, že zdaleka není stará a&#160;že má, jen tak na okraj, čtyřky. A&#160;já měl jasno&#160;– takhle to máte vymyšlené, prášek na spaní v&#160;motelu a&#160;pak rutinní řezničina v&#160;igelitem vystlaném sklepě. Skalpel, pytlíky s&#160;ledem. To ses spletla, holubičko. Moje játra si nikdo za rámeček nedá! „Můžete mi zastavit?“ řekl jsem. Po mnohonásobném ujištění, že už opravdu nenastoupím a&#160;že to nebyl úvod k&#160;sérii dalších žertíků, mi podala ze tmy bílou ručku a&#160;odfrčela. A&#160;já šlapal dlouhou míli nocí po krajnici, než jsem se skrz přístavy a&#160;sklady a&#160;prašným štěrkem vysypaná nákladová nádraží propracoval do prvních osvětlených ulic. V&#160;jednu chvíli vzplály kolem dokola metropole kruté ohně. Za obzorem vybuchlo nebe. Pákistánské jaderné hlavice, napadlo mě. Byla to však jen bouřka. Před penzión jsem dospěl v&#160;promočených hadrech o&#160;čtvrté ranní.</p>
			<p class="MLP_text ParaOverride-1">Událost jsem odpoledne převyprávěl Iris. Reagovala mlčením, žádný smích. Je to o&#160;tom, jaký jsem pitomec, naléhal jsem, tomu se máš smát. Mě spíš zajímá, jestli tam nezbylo něco k&#160;dovysvětlení, říkal její výraz. Je to legrační historka, tlačil jsem, směj se, vopice mizerná! Nezasměju, frkla, není mi do smíchu.</p>
			<p class="MLP_text ParaOverride-1">Zato můj kápo se řehnil v&#160;Café Camioneta, kde jsme se občas sešli, jako osel. Ženský, bublal, to já vim, potvory, prskal. Skalp mu jezdil sem a&#160;tam po palici, což bylo znamení, že mi popíše něco nepěkného. Čím ho zastavit. Řekl jsem, že u&#160;něj končím, že mu to oznamuji. Myslíš, že je to jako odejít z&#160;krámu, jo, přepnul na tichý chod a&#160;oči mu rychle světlaly. Je to jenom kšeft, já na to. Jenže jakej? Skvělej, uznal jsem. A&#160;on zase začal. Zda vidím, jak se politikové snaží minutu před dvanáctou sjednotit svět, než praskne, že jsme věřili obludnému podvodu, protože co bude pak, nikdo neví. Zda slyším pláč a&#160;řev vojensko-ekonomické hydry, naší matky, ptal se. Zda vím, co to značí.</p>
			<p class="MLP_text ParaOverride-1">„Vidím a&#160;vím,“ řekl jsem. „A&#160;právě proto u&#160;tebe končím.“</p>
			<p class="MLP_text ParaOverride-1">„No co, je to zákon,“ usoudil, „když přicmrndávač končí, plive.“</p>
			<p class="MLP_text ParaOverride-1">Sledoval jsem ho skrz výlohu, jak kráčí k&#160;parkovišti, jak přibuchuje dveře, jak startuje. Přece jenom jsem ho ranil. Navíc ho málem znovu zradila vlastní huba. Byl by mi naznačil, že prostředky, ze kterých si užižláváme, plynou kdesi a&#160;jaksi do střev mýtické obludy Leviatana. Věděl jsem i&#160;bez něj, že není nevinných, neb i&#160;nejnevinnější levárna sytí a&#160;zpevňuje strukturu státu, sebemenší svinstvo je někým viděno a&#160;kryto, čímž nevratně srůstá přes policejní archívy a&#160;další instituce přímo s&#160;reálnou mocí.</p>
			<p class="MLP_text ParaOverride-1">Vysypal jsem na sklo drobné, opustil Café Camioneta a&#160;vydal jsem se nazdařbůh chodníkem. Loupající se omítky svítily v&#160;srpnovém slunci. Dělal jsem pro něj od března až do srpna. Příliš jsme se nepoznali. On kydal hnůj a&#160;já jel na volnoběh&#160;– nemyslel jsem na sebe, na nikoho. Na Iris leda. Na to, kam se spolu večer vypravíme. Neměl jsem v&#160;hlavě nic než momentální úkol, někoho najít, něco mu dát. Jezdil jsem metrem, razil si cestu mezi repetícími výpravami, zvedal z&#160;dlažby houfy vrkáčů, hovořil s&#160;nevyzpytatelně vlídnými, příjemně odtažitými obyvateli. Chodil jsem ulicemi města, které koneckonců nebylo o&#160;moc větší než matka Praha, navíc o&#160;poznání úhledněji uspořádané. Města, sesouvajícího se do mělkého trychtýře vzpomínek na cosi, co už dnes nemá smysl zkoušet popisovat. Čím nenápadnější místa jsem poznával, tím bližší mi to pahorkaté sídliště bylo. Přespával jsem v&#160;Modelu, občas v&#160;přístěnku u&#160;tety na vyklápěčce. U&#160;tety jsem fungoval většinu času jako formální prostředník, totemová figura, maskot. Ty dvě si skrze mě prorazily komunikační štolu. Dřív spolu, jak jsem vyrozuměl, moc nepekly. Teď si to s&#160;vervou vynahrazovaly. <span class="MLP_znak_kurziva_11b">A</span>&#160;<span class="MLP_znak_kurziva_11b">von jí řek, a&#160;vona jemu, hehé, hahá! Já se zbláznim, já se tak směju!</span></p>
			<p class="MLP_text ParaOverride-1">V&#160;přístěnku se nalézal přesně nad mým čelem lustřík, zapuštěný do dřeva obložení&#160;– kovový sedmnáctistěn, vyplněný fazetami temně modrých skel. Ó&#160;bože, to byla věcička! Škoda že jsem nepřišel na to, kde se rozsvěcí.</p>
		</div>
</body>
</html>