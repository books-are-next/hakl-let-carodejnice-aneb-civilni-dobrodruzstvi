<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-20" xml:lang="cs-CZ">
		<div class="_idGenObjectStyleOverride-1">
			<p id="_idParaDest-19" class="MLP_uroven2_kapitola ParaOverride-1">19. Onačejší než v&#160;ráji</p>
			<p class="MLP_text_bez1radku ParaOverride-1">Teta na mě dělala stejný dojem jako onehdy, umanutá ženská, kterou proti jejímu názoru nikdo o&#160;ničem nepřesvědčí. Mluvila až třemi jazyky naráz, větu nakousla španělsky, přešla do němčiny s&#160;přízvučnými koncovkami, pointu odlila z&#160;protahovaných mručivých samohlásek, spojených s&#160;pokašláváním a&#160;mnutím očního koutku. I&#160;lehčí hnutí mysli provázela výraznou asynchronní prací s&#160;víčky a&#160;obočím, nafukováním tváří a&#160;podobně. V&#160;létě se má jíst co nejvíc rajčat, tvrdila, protože je v&#160;nich účinná látka. Nejlepší rajčata jsou ovšem na Krétě. Jsou sice zelená, šišatá, ano i&#160;rozpraskaná, ale ta chuť! My říkáme <span class="MLP_znak_kurziva_11b">kosmos, </span>jenže tím myslíme většinou akorát vlastní ubohou mámu. Původní Baskové vedli chudý duchovní život, modlili se k&#160;větvím a&#160;kopřivám, ne jak se dneska tvrdí.</p>
			<p class="MLP_text ParaOverride-1">Zprávám jsem rozuměl díky Iris, která řídila obludnou překladatelskou křižovatku podle nejlepšího svědomí. Vysvětlovala, doplňovala, hledala synonyma, až v&#160;ní vrabci kokrhali, sypala do sebe kešu, třela si žvýkáním ztuhlá líčka a&#160;čemusi se šťastně hihňala. Nějakým posunům, valérům asi. Stůl byl plný misek, v&#160;nich mandle, ořechy, křížaly a&#160;jiné suché směsi. Bylo toho na mě všeho nějak moc, hlavně těch mandlí a&#160;zvláštního klidu asi. Klid plynul jednoznačně od tety. Její osobou procházelo přes veškeré kafrání cosi jako snížená amplituda, zklidňující fáze, brázda nízkého tlaku. Díky čemuž jsem nepociťoval ani stín rozpaků, jakkoli důvod k&#160;nim nescházel. Usmíval jsem se na ni, ač zrovna líčila zvěrstva řeckého komunizmu. Zároveň jsem se snažil působit na mladou jako někdo, kdo to v&#160;pohodě zvládá, a&#160;na dědka jako bledý poctivec ze severu, který se sem nevlísal s&#160;úmyslem nechat to tu, poleví-li bdělost, vybuchnout. Pozoroval mě pod přivřenými víčky, pasant nažehlená, a&#160;v&#160;oblasti solaru mu škubal tenký stařecký smích, promísený rovnou i&#160;s&#160;nářkem a&#160;s&#160;lhostejným pohrdáním.</p>
			<p class="MLP_text ParaOverride-1">„Jak se ti jeví zdejší lidé?“ šťouchla do mě mladá. „Bea se ptá.“</p>
			<p class="MLP_text ParaOverride-1">„Jsou ostře vykreslení a&#160;mají hustotu.“</p>
			<p class="MLP_text ParaOverride-1">„Co? Co?“</p>
			<p class="MLP_text ParaOverride-1">„Víc hustoty, než odpovídá objemu,“ metal jsem kozelce se slovníkem. „Mám na mysli duševní hustotu.“</p>
			<p class="MLP_text ParaOverride-1">Jsou houževnatí, chtěl jsem říct. Kdo proti nám není.</p>
			<p class="MLP_text ParaOverride-1">Teta svraštila čelo, prohnula nos, udělala ááá, zachechtala se a&#160;řekla: „Nikdo nezná svoji cenu, ani my tady, ani vy jako turista. Jenže kdo ji má znát, když ne my? Co vy na to?“</p>
			<p class="MLP_text ParaOverride-1">„Já tu nejsem jako turista.“</p>
			<p class="MLP_text ParaOverride-1">„A&#160;jako co tu jste?“</p>
			<p class="MLP_text ParaOverride-1">„Město se mi zalíbilo.“</p>
			<p class="MLP_text ParaOverride-1">„Nám se taky zalíbilo,“ kývla, „my tu zůstali čistě proto. A&#160;líbí se všem, lidi se sem hrnou a&#160;jiní se zřejmě hrnou pryč, jelikož nás tu je pořád zhruba stejně. Slušných lidí arci ubývá, ti noví jsou většinou sprosťáci.“</p>
			<p class="MLP_text ParaOverride-1">Nepili jsme jenom kófi, ale též takové žluté, chvílemi až zelené víno. Dlouho jsem k&#160;němu čichal, abych získal čas. Táhla z&#160;něj naprosto jezerní vůně. Snaž se, měla mladá napsáno na čele. Ne­kompromituj mě, žádala její avarská krev, a&#160;neztrapňuj se, prosila žena v&#160;dívce či dívka v&#160;ženě.</p>
			<p class="MLP_text ParaOverride-1">„Dobré víno,“ řekl jsem.</p>
			<p class="MLP_text ParaOverride-1">Hleděly na mě, stará sardonicky, mladá úpěnlivě. Připili jsme si, kmotr se neslyšně ubzdil.</p>
			<p class="MLP_text ParaOverride-1">„Venku je chladno,“ nadhodil jsem.</p>
			<p class="MLP_text ParaOverride-1">Teta kývla.</p>
			<p class="MLP_text ParaOverride-1">„Je február,“ přeložila Iris.</p>
			<p class="MLP_text ParaOverride-1">„Jsem tu dva měsíce a&#160;dosud jsem nenavštívil belémskou věž,“ navázal jsem.</p>
			<p class="MLP_text ParaOverride-1">„My jsme tu přes dvacet let a&#160;taky jsme v&#160;ní nebyli,“ odpověděla stará.</p>
			<p class="MLP_text ParaOverride-1">„Ať je to, jak chce,“ řekl jsem, „budu se snažit sehnat si tu práci.“</p>
			<p class="MLP_text ParaOverride-1">Na okno usedla hrdlička. <span class="MLP_znak_kurziva_11b">Hurú, hurú,</span> udělala.</p>
			<p class="MLP_text ParaOverride-1">„Hurú, hurú,“ zakloktala na ni teta a&#160;otevřela jí okno. Hrdlička seskočila na stůl a&#160;postavila se do pozoru. Teta jí nasypala strouhanku. Tiše jí něco vyprávěla. Pak řekla urú, urúú, kšá, a&#160;pták letěl.</p>
			<p class="MLP_text ParaOverride-1">„Co že chtěl?“ ptala se stará mladé. „Tak ať zavolá našemu Dio­ní­siovi, ten mu ochotně poradí.“</p>
			<p class="MLP_text ParaOverride-1">„Říká, že mu zavolá,“ přetlumočila dívka, než jsem stačil polknout.</p>
			<p class="MLP_text ParaOverride-1">„Á!“ zatleskala mi teta v&#160;úrovni pasu. „Vamos! Depressa!“</p>
			<p class="MLP_text ParaOverride-1">„Fandí ti,“ řekla dívka. „Máš mu volat klidně hned.“</p>
			<p class="MLP_text ParaOverride-1">Z&#160;kameninových necek pod oknem se dral statný keř. Podotkl jsem, že je to pěkná magnólie. Teta odtušila, že to není magnólie. Ten chlap Levente se culil jako mnich, propadlý kdovíjakým slaboučkým neřestem. Když jsme dopili, zavolal jsem z&#160;pevné linky v&#160;předsíni Dionísiovi. Snažil jsem se smontovat úvodní větu. Iris mi při tom ztěžovala výkon rychlým průzkumem citlivých partií. Normálně mě, překvapena vlastní kuráží, filcovala. Teta v&#160;pokoji víceméně naslouchala. Předal jsem hovor dívce. „Ano, to jsem já,“ cukrovala, „díky, ano, vyřídím, hahaháá, nó, nó, habraš, habrašá, obrigádu!“</p>
			<p class="MLP_text ParaOverride-1">Dionísio nás poslal k&#160;Príncipovi, Príncipo se odvolal na Primitiva, Primitivo na Moleira. Jediné, co se během telefonátů měnilo, byl jejich postoj k&#160;mé neschopnosti mluvit. „Špatné,“ soudil Dioníso. „To není dobré,“ podotkl Príncipo. „Něco vymyslíme,“ pískl Primitivo. „Možná je to tak lepší,“ vzkázal Moleiro hlasem Iris. Olízl jsem jí za tu zprávu ret. Zakousla se mi do jazyka jako štika a&#160;deset vteřin mě držela. Hlavou mi prolétlo dětství, mládí, léta studií, exploze zmatků, vztahů, vojna, dluhy, narození dcery, rozvod, vysedávání po redakcích.</p>
			<p class="MLP_text ParaOverride-1">„Zítra v&#160;deset buď ve snacku Monge,“ připomínala mi dole pod schody, kam mě šla vyprovodit, „přijde Moleiro a&#160;něco vymyslíte.“</p>
			<p class="MLP_text ParaOverride-1">„Neumím mluvit,“ funěl jsem jí do vlasů, vyráběje rty na povrchu jejího kulatého čela tenké myší prdečky i&#160;táhlé chrčivé exploze.</p>
			<p class="MLP_text ParaOverride-1">„Používej intuici,“ dýchla mi pod rameno, „zítra zavolám.“</p>
			<p class="MLP_text ParaOverride-1">Žena v&#160;recepci Modela mi neuspěchaně naznačila, že mě opět vítá. V&#160;jednom patře vrzalo techno, v&#160;dalším duněly zvuky, jako když někdo mrská na stěnu hroudy plastelíny.</p>
			<p class="MLP_text_bez1radku_-12-0- ParaOverride-1">Moleiro mě poslal do dalšího snacku, ať v&#160;něm počkám, že se někdo přihlásí. Kolkolem zněl hovor, na zdi blikal neon, já rozebíral vidličkou grilovanou sardinku. K&#160;čemu bych se hodil, přemítal jsem, co vlastně umím. Navečer se ke mně protlačil šouravý ivánek s&#160;trojúhelníkovitým obličejem, s&#160;hrbolatým čelem, a&#160;usmíval se jako piškuntál. On poznal Slovana ve mně, já v&#160;něm. Naše činy řídila skrývaná nejistota. <span class="MLP_znak_kurziva_11b">Kéž se zasmějí svým vášním,</span> jak říká Stalker ve stejnojmenném filmu. <span class="MLP_znak_kurziva_11b">Vždyť to, čemu říkají vášeň, ve skutečnosti není duševní energie, ale jenom tření mezi duší a&#160;vnějším světem.</span> Došel ke mně a&#160;beze všeho se posadil. Prozradil mi, že jméno není důležité, zato trvá na tom, abychom si před zahájením jednání připili na úspěch. Stalo se. Ptal se, zda umím řeč. Ani dost málo, doznal jsem.</p>
			<p class="MLP_text ParaOverride-1">„Skvěle!“ zněl jeho názor. „Nastíním vám tedy, o&#160;co by šlo.“</p>
			<p class="MLP_text ParaOverride-1">Sedli jsme do omšelé dodávky, jejíž koloratura šla přes fialovou do namodralé či šedozelené, ťuhýk rozehrál řízení a&#160;už jsme letěli.</p>
			<p class="MLP_text ParaOverride-1">„Da Boêmia?“ optal se. „Rusky jste se učil?“</p>
			<p class="MLP_text ParaOverride-1">„Učil, ale neumím.“</p>
			<p class="MLP_text ParaOverride-1">„Smrtí boj nekončí, je to tak?“ nadhodil bujaře.</p>
			<p class="MLP_text ParaOverride-1">„Éto tak,“ řekl jsem, ať je po jeho, „souvisí to s&#160;tou prací?“</p>
			<p class="MLP_text ParaOverride-1">„Nikoli, jen zkouším rozhýbat konverzaci. Že znám rusky, neznamená, že Rusy zbožňuju. Poznal jsem je ve válce.“</p>
			<p class="MLP_text ParaOverride-1">Řítili jsme se tak úzkou uličkou, že musel hnát půlku auťáku po chodníku. Že se tu a&#160;tam otřel o&#160;kandelábr, ho nezajímalo. Nedal pokoj ani té nejmenší páce a&#160;tlačítku, všechny využíval v&#160;maximálním rozsahu. O&#160;střechu ťuklo pět kapek, neprodleně zapnul stěrače. Vypnul, zapnul, vypnul, zapnul a&#160;nechal je trčet napříč sklem, neb opravdu nepršelo.</p>
			<p class="MLP_text ParaOverride-1">„V&#160;jaké válce?“ zeptal jsem se.</p>
			<p class="MLP_text ParaOverride-1">„Na to se mě nikdy neptejte, nechci o&#160;tom mluvit. Víte, jak jsem vás poznal? Všichni mluvili, jenom vy jste mlčel, tak jsem si řek, že jste to vy.“</p>
			<p class="MLP_text ParaOverride-1">Vjeli jsme do nečekaně fádního předměstí. Za železným via­duktem, obaleným hustou spletí kabelů, trubek a&#160;kořenů, náležejících dřevinám rostoucím přímo z&#160;konstrukce, zabočil do dvora a&#160;zastavil. Ve dvoře se dva starci vzájemně plácali čepicemi do zad. Vysoko nad námi visel z&#160;okna mrtvý kohout. Ivánek vyhodil z&#160;kufru na dlaždice pár zavazadel. Vynesli jsme je po schodech ke dveřím. Za nimi místnost vyhlížející jako ubytovna, řada bidel, stolek, na něm kopec časopisů, vařič.</p>
			<p class="MLP_text ParaOverride-1">„Vaši spolupracovníci, taška, batoh, kufr!“ řekl. „Uvnitř nic vzácného, nic nebezpečného, v&#160;klidu. Zajímavá věc&#160;– cedule.“</p>
			<p class="MLP_text ParaOverride-1">Na každém báglu lpěla počmáraná samolepka. Bylo třeba ji vyluštit a&#160;vše doručit. Z&#160;jednoho batohu papír seškrábl, napsal mi na hřbet ruky dvě slova a&#160;řekl: „Jeďte do téhle ulice, najděte člověka jménem Cristóforo, jemu to dejte. Dohodnuto? Nic bližšího vám neřeknu, souhlasíte?“</p>
			<p class="MLP_text ParaOverride-1">„Co když mě někdo zastaví?“</p>
			<p class="MLP_text ParaOverride-1">„Kdo by <span class="MLP_znak_kurziva_11b">tady</span> stavěl turistu? Když to stihnete do hodiny, beru vás, ano?“</p>
			<p class="MLP_text ParaOverride-1">A&#160;kde tě pak najdu, čímane, říkal jsem si, ledaže bys byl Cristóforo ty. Ulici jsem vyhledal dle mapy, nebyla to ani ulice, spíš semeniště kafetérií, taveren, vinárniček, litinových patníků, proluk s&#160;plesnivou sutí a&#160;pohybujících se okenic. V&#160;prvním podniku nevěděli, v&#160;dalším mi ukázali, ať se zeptám šikmo naproti, že majitel tratorie za jámou zná všechny a&#160;každého. Jáma, o&#160;níž byla řeč, zela v&#160;propadlé vozovce a&#160;vydechovala hnilobný acetonový puch. Za ní dveře, po stranách řádka židlí. Na židlích seděli hosté, pili víno a&#160;hleděli do díry. Uvnitř stál za pultem chlap s&#160;kozí hlavou, vyvalené oči, bíbr. Cristóforo jsem já, řekl a&#160;strčil batoh pod pult. Opustil jsem lokál. Ivánek se vykláněl z&#160;okna plechovky, zaparkované opodál za sesutou zdí, a&#160;tvářil se, jako bych vyhrál milión. Zbytek dne jsem strávil první ostrou donáškou. Nad schody na mě čekala středně těžká kabela s&#160;kufrem. Obsah se nepřesýpal, neměl hrany. Odvezl jsem je, předal, ivánek mě se sígrovským pohvizdováním doprovázel. Nakonec mi dal stovku a&#160;plácl mě, že jsme dohodnuti. Bude-li třeba, zavolá. „Progresivní člověk žije s&#160;telefonem v&#160;ruce,“ poučil mě. „Věřil byste, že 70&#160;procent obyvatel planety nikdy nikomu netelefonovalo?“</p>
			<p class="MLP_text ParaOverride-1">Jel jsem v&#160;kdovíjaké místní levárně, ani jsem nevěděl jak.</p>
			<p class="MLP_text ParaOverride-1">Iris s&#160;Beou ode mě dostaly po pugétu květin. Vypověděl jsem jim, jak jsem se stal příležitostným správcem turistické ubytovny. Mladá neposlouchala, sledovala jen, jak dýchám. Stará naslouchala číhavě. </p>
			<p class="MLP_text ParaOverride-1">„No, tak to je zatím vše,“ uzavřel jsem, „je noc, pojedu.“ </p>
			<p class="MLP_text ParaOverride-1">„Přespíš tady,“ řekla Iris. </p>
			<p class="MLP_text ParaOverride-1">Teta zdůraznila, že tomu by ona nebyla ráda. Mladá přešla do maďarštiny. Držela osmivteřinovou vlajkovou řeč. Chvíli oddechovaly. Pak se zvedly a&#160;šly to řešit do vzdálenější místnosti. Houkaly tam na sebe, Maďarky. Přecházely a&#160;štětily se. Dědek ukazoval hůlkou na jednotlivé předměty v&#160;místnosti, talíř, lustr.</p>
			<p class="MLP_text ParaOverride-1">Měl jsem boty na nohou a&#160;mával, že se loučím. Mladá přiběhla, vzala mě za ruku, kousla mě do ní, klekla, rozšněrovala tkaničky. „Všechno je docela jinak, než si myslíš,“ pošeptala mi a&#160;jako náměsíčníka mě odvedla zpět do pasti. Noc jsem prodýchal na nouzovém sklápěcím lůžku ve výklenku mezi skříněmi. Ještě jsem dodřímával, když se do sebe pustily znovu. Potichu, v&#160;kuchyni.</p>
			<p class="MLP_text ParaOverride-1">Oblékl jsem se, tiše zavřel, seběhl po schodech a&#160;jel jsem si bez průtahů hojit prožitek vlastní směšnosti do Museu de Arte Antiga ke svatému Antonínu. O&#160;směšnosti to trojdílné okno do blázince hovoří rovněž. Na jednotlivých figurách je doloženo, že se jí nelze vyhnout. Ti, kdo se snaží zachovat dekorum, jsou zpravidla ti nejsměšnější. Nosatý strážný ze mě nespouštěl zrak, ruku na vysílačce. Nemohl jsem se mu divit, držel tady vartu jen kvůli Boschovi, a&#160;já si před jeho obrazem prolamoval prsty už dobře po dvacáté. Abych to pro jednou oživil, popošel jsem k&#160;Dürerovi visícímu na vedlejší zdi. Do frasa, ten se lekl! Tohle ode mě nečekal! Úplně ztratil koncept! Pár vteřin jsem hleděl na obraz a&#160;poté jsem se s bušícím srdcem vrátil nejkratší cestou ke svému triptychu. Strážný vrzal drahnou chvilku chodidly v&#160;botkách, než se zklidnil a&#160;než zaujal obvyklý vyrovnaný postoj. Pokud lze zaujmout vyrovnaný postoj v&#160;zelené teplákové bundě. Na dálku z&#160;něho táhl neúspěch, plahočení, ohmataný magazín s&#160;dominami ve skříni.</p>
			<p class="MLP_text ParaOverride-1">Odpoledne jsem ležel na pelesti v&#160;Modelu a&#160;krátil si šedou hodinku opakováním frází. <span class="MLP_znak_kurziva_11b">Styďte se, ať se stydí, ty se styď. </span>Ozvalo se zaškrábání na dveře, vpadla Iris. Dlouho jsme si mačkali obličejové torby, dávali jsme si hubana. Pak mi vyklopila novinky. Prostě, tetin názor je, že není fér, když vdaná žena vyvádí, navíc s&#160;karikaturou chlapa, co se všemu buď diví, nebo směje. V&#160;tom s&#160;ní souhlasím, řekl jsem, už tam nevkročím. Ale ne, zarazila mě, poslouchej. Vyjely na sebe, duply si. Teta si dupla a&#160;ona si dupla. Načež se v&#160;nejprudším střetu objaly a&#160;teta řekla: <span class="MLP_znak_kurziva_11b">Ty jsi, holčičko, můj bezkonkurenčně nejmilejší člověk. Jsem proti tomu, aby u&#160;nás bydlel, ale ať přichází a&#160;odchází, kdy chce. Snad víš, co děláš.</span></p>
			<p class="MLP_text ParaOverride-1">„To zatím stačí, vížhh,“ zacpala mi špičkou jazyka ucho, „to bude dobrý, uvidížžh.“ Oddal jsem se představě, že se mi do hlavy snaží vedrat mnohonásobně větší, bohatě slinící organizmus. Procházeli jsme stádiem, kdy nesou pochodeň poznání vpřed hlavně kožní vjemy. Okolní textury jsme vnímali okrajově, záměry, vládnoucí druhému plánu, též. Dala si sprchu, dopili jsme víno, dala si druhou a&#160;odfrčela. Já ležel na posteli, dloubal lžičkou mdlý plod opuncie a&#160;pokračoval v&#160;nacvičování frází.</p>
			<p class="MLP_text ParaOverride-1">Zhruba za týden už jsem dokázal s&#160;tetou promluvit, pozvala mě totiž. Provedla to tak, že zakašlala do sluchátka a&#160;řekla: „Zvu vás na oběd, abyste věděl.“ Bylo jasné, kdo to zrežíroval. Jel jsem na oběd a&#160;nedělal si hlavu s&#160;nějakou sebeúctou. Sebeúcta, která není průběžně podrobována nejtěžším zkouškám, beztak okamžitě degeneruje v&#160;sebeklam.</p>
		</div>
</body>
</html>