<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-13" xml:lang="cs-CZ">
		<div class="_idGenObjectStyleOverride-1">
			<p id="_idParaDest-12" class="MLP_uroven2_kapitola ParaOverride-1">12. Neklid</p>
			<p class="MLP_text_bez1radku ParaOverride-1">Mnozí si do toho nenechali mluvit a&#160;řekli jen, co chtěli. Jiní na sebe pověděli první poslední, ale při autorizaci se jim to rozleželo a&#160;posílali na poslední chvíli traktáty plné maniakálně přezdobených všeobecných moralizmů. Takže se stať musela komplet rozebrat a&#160;znovu poskládat, zatímco grafici blili žaludeční šťávy, jelikož to mělo jít před pěti minutami do tisku. Nejčastěji však šlo o&#160;předem ztracené klání s&#160;chladně nastavenými roboty, používajícími řeč, která při prvním pokusu převést ji do psané podoby tála a&#160;rozpouštěla se v&#160;škaredě páchnoucí louži. Bývalo mi úzko z&#160;té jejich snahy být za každou cenu fajn, zatlouct ty tři vily, manželku v&#160;péči psychiatra. Mohlo mi to být fuk, i&#160;nejčtenější deníky v&#160;republice už vydávaly jen bezmocný lomoz a&#160;gramatické a&#160;stylistické a&#160;faktické chyby dávno splynuly v&#160;kalný inflační veletok.</p>
			<p class="MLP_text ParaOverride-1">Po práci jsem se zpravidla utěšoval návštěvou Bontonlandu a&#160;listoval dévédéčky. U&#160;východů vtahovali pupek členové ostrahy a&#160;byli povinni odcházejícím sdělit: „Děkujeme, na shledanou,“ pakliže detektor nepískal. Chorche, říkal jsem si, ten by se takhle neponižoval. A&#160;už jsem strkal do mechaniky jako první <span class="MLP_znak_kurziva_11b">Mechanický pomeranč. </span>Po zhlédnutí nejvýše čtyř kusů jsem skočil do kanafasu, spolkl bobuli, zesnul, narodil se, vstal, oklepal se a&#160;opět uháněl. Stal se ze mě ideální zaměstnanec, nezastírající, že si potřebuje vydělat na denní porci předražené srandy. Dozajista šlo filmy odněkud stahovat, jenže nebyl čas.</p>
			<p class="MLP_text ParaOverride-1">Do práce jsem chodil dokonce s&#160;nadšením. Těšilo mě poznávat nové tváře, kruhy, přístupy, lítat jako pošuk, ptát se. Srovnávat, co tvrdili před rokem, co říkají teď. Vymýšlet, kudy na ně, obcházet hlušinu, včas vypálit protiargument. Léta, strávená hraním Doomu, se mi bohatě vyplácela. Navíc holky v&#160;redakci, z&#160;nichž jsem většinu dne viděl jen kérky na zádech, vystrkující růžky z&#160;odvážně vykrojených trik, opravdu nebyly blbé. Každému, kdo si před nimi začal honit šos, to uměly elegantně nandat.</p>
			<p class="MLP_text ParaOverride-1">„Včera jsem koupil <span class="MLP_znak_kurziva_11b">Old Boye,“</span> hodil jsem do vzduchu, během čehož jsem na střídačku přepisoval dva články a&#160;sledoval, jak se jeden nezadržitelně přelévá do druhého.</p>
			<p class="MLP_text ParaOverride-1">„Jak vono se pozná, jestli film za něco stojí nebo ne?“ zamyslela se první.</p>
			<p class="MLP_text ParaOverride-1">„Po premiéře ne, to jsou všichni zmasírovaný, takže jsou buď předem unešený, nebo nasraný,“ řekla druhá.</p>
			<p class="MLP_text ParaOverride-1">„Neni to daný už scénářem?“ zeptala se třetí.</p>
			<p class="MLP_text ParaOverride-1">„Tam nejsou zohledněný nervy s&#160;ateliérama, žlučník maskérky a&#160;depka hlavního hrdiny,“ namítla první.</p>
			<p class="MLP_text ParaOverride-1">„Když film zmizne z&#160;distribuce?“ navrhla druhá.</p>
			<p class="MLP_text ParaOverride-1">„Do kina stejně nikdo nechodí,“ mínila třetí.</p>
			<p class="MLP_text ParaOverride-1">„Už vim,“ řekla první. „Když mi to napíšou v&#160;Reflexu, <span class="MLP_znak_kurziva_11b">Old Boy&#160;– bomba, Nebohá paní pomsta&#160;– slabší vodvar</span>.“</p>
			<p class="MLP_text ParaOverride-1">„Jenže když na to pak koukáš, tak je to pravda,“ usoudila druhá.</p>
			<p class="MLP_text ParaOverride-1">„Kousla jsem při šukačce do polštáře,“ oznámila třetí, „a&#160;byl tam knoflík, nemám zub, hele.“</p>
			<p class="MLP_text ParaOverride-1">„Fúújó, vypadáš jak prdlá mičudá!“ vzplanul mi za zády smích.</p>
			<p class="MLP_text ParaOverride-1">„A&#160;co teda podle tebe ten <span class="MLP_znak_kurziva_11b">Old Boy?“</span> vrátila mě do debaty první.</p>
			<p class="MLP_text ParaOverride-1">„Sjel jsem ho dvakrát po sobě a&#160;nevim.“</p>
			<p class="MLP_text ParaOverride-1">„Musíš nejmíň třikrát, jinak to nedává smysl,“ sdělila mi druhá.</p>
			<p class="MLP_text ParaOverride-1">„Hele, a&#160;kdy ty vlastně chodíš spát?“ optala se třetí.</p>
			<p class="MLP_text ParaOverride-1">„Hned, jak film skončí,“ řekl jsem.</p>
			<p class="MLP_text ParaOverride-1">Večer jsem si pustil <span class="MLP_znak_kurziva_11b">Old Boye</span> potřetí.</p>
			<p class="MLP_text ParaOverride-1">„Docela se mi líbil, ale stejně nerozumim základnímu sdělení,“ navázal jsem příští den.</p>
			<p class="MLP_text ParaOverride-1">„Si představ, že seš patnáct let zavřenej a&#160;nevíš proč,“ udrolila první.</p>
			<p class="MLP_text ParaOverride-1">„Zrovna tohle si představit umim,“ řekl jsem. „Ale stejně bytostně rozumim jenom jediný scéně, a&#160;sice jak ta vopuštěná slečna sedí ve vagónu metra s&#160;tim mravencem. A&#160;taky tomu, že jestli maj lidi v&#160;Koreji takovýhle vzorce chování, musí se v&#160;jádru jednat vo vysoce etickou civilizaci. My jsme proti nim alkoholem rozložený amorální vopice.“</p>
			<p class="MLP_text ParaOverride-1">„Biják je podobenství vo tom, jak by to bejt mělo, ne vo tom, jak to je,“ namítla čtvrtá, ta, co většinou mlčela. Ta grafička, se kterou jsem se onehdy muckal u&#160;fontány.</p>
			<p class="MLP_text ParaOverride-1">„Možná,“ odvětil jsem, „kdoví.“</p>
			<p class="MLP_text ParaOverride-1">„Jenže ty asi stejně sleduješ akorát tyhlety mainstreamový pecky, že jo,“ prohodila první.</p>
			<p class="MLP_text ParaOverride-1">„Na nic jinýho nemám čas,“ připustil jsem.</p>
			<p class="MLP_text ParaOverride-1">„A&#160;dobře děláš,“ podpořila mě čtvrtá, „voni ty béčkový experimenty a&#160;různý bílý vrány nemívaj dlouhej dech.“</p>
			<p class="MLP_text ParaOverride-1">„A&#160;jak teda chápeš tu scénu s&#160;mravencem?“ tázala se první.</p>
			<p class="MLP_text ParaOverride-1">„Když je někdo fest vosamělej, vídá mravence,“ odpověděla čtvrtá. „To přece přímo řiká ta holka ze suši baru.“</p>
			<p class="MLP_text ParaOverride-1">„Ajo, jách,“ zívla první a&#160;protáhla gepardi páteř, až to zapraskalo.</p>
			<p class="MLP_text ParaOverride-1">Druhá a&#160;třetí byly na obědě. Aspoň to tvrdily, když se vrátily.</p>
			<p class="MLP_text_bez1radku_-12-0- ParaOverride-1">Barunčin dárek byl brzy spotřebován. Vzápětí jsem ale natrefil na pár nenápadných bárků, kde se nabízel tovar obdobné ráže. Bylo třeba jen vzbudit důvěru, dát řeč. Pokračoval jsem tedy v&#160;jízdě. Víceméně denně. Den co den. Lišilo se jen dávkování. Vypomáhat si takto zvenčí možná není z&#160;hlediska širšího horizontu optimální volba. Zato jde o&#160;velmi účinnou metodu, jak si uchovat rozvahu ve městě, kde má 60&#160;procent obyvatel oči jako zahojené průstřely, 20&#160;procent hledí jako zešílevší kousavá zvěř a&#160;zbytek sedí u&#160;počítače a&#160;nevystrkuje nos.</p>
			<p class="MLP_text ParaOverride-1">Rozpravy s&#160;Barunkou naopak chytily volnější podzimní tempo. Zařekl jsem se, že se jí přestanu plést do života, že se budu chovat jako chlap. Manžel doma z&#160;Koreje, zkrátka tak. Nebyl jsem ale moc důsledný. Když psala, odepisoval jsem, když volala, hovor jsem přijímal.</p>
			<p class="MLP_text ParaOverride-1">„Ňáký změny v&#160;pyšanově osudu?“ ptala se.</p>
			<p class="MLP_text ParaOverride-1">„Žádný,“ přiznával jsem.</p>
			<p class="MLP_text ParaOverride-1">„Tady taky ne,“ praskal dech na drátě. „Až na to, že jsem teď mnohem hodnější, a&#160;přesto pořád málo hodná, a&#160;trápí mě, že nevim, jak to eště zlepšit.“</p>
			<p class="MLP_text ParaOverride-1">„Nezdáš se někomu bejt dost hodná, jo?“</p>
			<p class="MLP_text ParaOverride-1">„Ale kurva, já jsem vlastně hodná dost! Proč mně všechny věci vždycky směřujou vod prvopočátku do prdele?“</p>
			<p class="MLP_text ParaOverride-1">„Zkus ubrat plyn. Volnoběh, volnej průběh.“</p>
			<p class="MLP_text ParaOverride-1">„A&#160;co se tak při tom volnoběhu dělá? Já ňák nejsem šťastná.“</p>
			<p class="MLP_text ParaOverride-1">„Chm.“</p>
			<p class="MLP_text ParaOverride-1">„Zavolám jindy, cejtim z&#160;tebe neklid.“</p>
			<p class="MLP_text ParaOverride-1">„V&#160;pohodě, jenom mi došel toaleťák, ale jsou tu Hospodářky.“</p>
			<p class="MLP_text ParaOverride-1">„Co píšou?“</p>
			<p class="MLP_text ParaOverride-1">„Kosmická turistika bude běžná už za šest let.“</p>
			<p class="MLP_text ParaOverride-1">„Pokud je vrchol vývoje, že se ňákej miliardář proletí v&#160;pasažérský sekci raketoplánu a&#160;pouští si při tom v&#160;ajpodu starýho Bowieho, tak jsme jako celek v&#160;pěkný řiti, vopravdu že jo.“</p>
			<p class="MLP_text ParaOverride-1">„A&#160;nejsou podobný vylomeniny náhodou jenom prodloužená ruka mýtu? Vyvrcholení mytologie? Nová verze Odyssea?“</p>
			<p class="MLP_text ParaOverride-1">„Těžko, pyšo, Odysseus měl cíl, po cestě za kterým si nudou nehty nekousal.“</p>
			<p class="MLP_text ParaOverride-1">„Ten měl cíl expandovat, vo to nám dávno nejde.“</p>
			<p class="MLP_text ParaOverride-1">„Neni kam.“</p>
			<p class="MLP_text ParaOverride-1">„Takže je třeba už vopanovanej prostor vopanovat eště víc.“</p>
			<p class="MLP_text ParaOverride-1">„Zkorumpovat, jinak řečeno.“</p>
			<p class="MLP_text ParaOverride-1">„Ale hele, neni koneckonců výhra i&#160;pro toho drobnýho pracujícího chrobáka, když si šéf jeho ředitele letí jako superman v&#160;rachejtli? Dobrodiní zbytkovejch technologií?“</p>
			<p class="MLP_text ParaOverride-1">„Těžko, chrobák se totiž na to, jak si šéf mastí tágo, koukat musí, ať chce nebo ne. Vodkdy seš takhle sociálně citlivej?“</p>
			<p class="MLP_text ParaOverride-1">„Na hajzlu je každej vo stupínek citlivější.“</p>
			<p class="MLP_text ParaOverride-1">„Nemálo lidí na něm dokonce umře, tvrdil jeden kardiochirurg u&#160;vína. No tak vida, hned jsem šťastnější, že jsem si s&#160;tebou směla popovídat. Dáváš mi sílu věřit, že jsem normální hysterická kráva, kolem který je ve skutečnosti všecko v&#160;pořádku. Víš, co mi ale připadá zvláštní? Že moc přesně nevim, čim se v&#160;tuhle chvíli živíš. Pološéfíkuješ? Supervizuješ? Makáš? Sám sobě šéfuješ aspoň už?“ Její otázka mě zaskočila, nikdy předtím ji nic takového nezajímalo. „Sobě snad jo,“ řekl jsem, „tak jakoby napůl.“</p>
			<p class="MLP_text ParaOverride-1">„Óká,“ opáčila. „Zpráva na vodlehčení&#160;– že byla většina lesů v&#160;Evropě vykácená už v&#160;hlubokym středověku, tos tušil?“</p>
			<p class="MLP_text ParaOverride-1">„A&#160;jak to? Dyť se na ten megahvozd všichni všude odvolávaj.“</p>
			<p class="MLP_text ParaOverride-1">„To je právě až náš dnešní romantickej omyl, lesy a&#160;hory a&#160;divoký strže byly do 18.&#160;století včetně považovaný za něco hnusnýho, nepřijatelnýho, ideál byly vinohrady, pudlíci, fontány, to.“</p>
			<p class="MLP_text ParaOverride-1">„Uvažuju, proč se ke mně takhle podstatný sdělení nikdy nedostalo.“</p>
			<p class="MLP_text ParaOverride-1">„Asi proto, že se zatim nikomu nehodilo jako argument.“</p>
			<p class="MLP_text_bez1radku_-12-0- ParaOverride-1">Dokázali jsme ovšem vést i&#160;jen velmi krátkou řeč.</p>
			<p class="MLP_text ParaOverride-1">„Co ty?“ ptala se.</p>
			<p class="MLP_text ParaOverride-1">„Loupu pomeranč. Když vidim pomeranč, poznám eště před tim, než se ho dotknu, jestli bude kyselej nebo ne.“</p>
			<p class="MLP_text ParaOverride-1">„Tim nemyslíš mě, že ne?“</p>
			<p class="MLP_text ParaOverride-1">„Tim myslím faktickej pomeranč.“</p>
			<p class="MLP_text ParaOverride-1">„Nikdy se nespleteš?“</p>
			<p class="MLP_text ParaOverride-1">„Nikdy.“</p>
			<p class="MLP_text ParaOverride-1">„To seš mistr skutečnosti.“</p>
			<p class="MLP_text ParaOverride-1">„Který?“</p>
			<p class="MLP_text ParaOverride-1">„Já mám, pyščane, na rozdíl vod tebe plný brejle tý jedný.“</p>
			<p class="MLP_text ParaOverride-1">„Řeklas <span class="MLP_znak_kurziva_11b">č</span> navíc, nejsem pyščan.“</p>
			<p class="MLP_text ParaOverride-1">„Seš <span class="MLP_znak_kurziva_11b">pyščan</span> s&#160;velkym pé,“ ujistila mě. „A&#160;napiš si to, ať to nezapomeneš.“</p>
			<p class="MLP_text_bez1radku_-12-0- ParaOverride-1">Občas mě přes den v&#160;bdělém stavu přepadaly takové, řekněme, polovize. Takové naivní, a&#160;přesto autentické civilní bajky. Autentické ne, spíš naléhavé. Začalo to u&#160;tlačítka pro slepce na přechodu u&#160;Anděla. Běžel jsem ze srazu s&#160;externí přispěvatelkou a&#160;kousal do bagety, z&#160;níž odpadávaly proužky salátu na chodník, když se před mým vnitřním zrakem počal odvíjet příběh. Pojednával o&#160;člověku, který měl na práci uprostřed jakési dočasně zajištěné civilizace vystoupat každý den na středně vysokou, nenápadnou horu s&#160;hrncem na zádech, dolít olej do lampy, která hořela v&#160;kamenné mohyle na vrcholku, formálně se pomodlit a&#160;pak paťchat s&#160;bolavými koleny zpátky. Když umřel, ptal se ho úřední hlas na příjmu: <span class="MLP_znak_kurziva_11b">Čím jste se zabýval? Každý den jsem se vzbudil,</span> odvětil muž, <span class="MLP_znak_kurziva_11b">vyšel jsem před dům, vzal nádobu s&#160;olejem a&#160;stoupal jsem na horu, tam jsem se postaral o&#160;oheň, vykonal obřad a&#160;šel jsem zpátky. Jak jste se u&#160;toho cítil?</span> tázal se hlas. <span class="MLP_znak_kurziva_11b">Bylo mi vedro a&#160;smutno, nebylo nic vidět a&#160;měl jsem žízeň,</span> řekl muž. <span class="MLP_znak_kurziva_11b">Na co jste při tom myslel?</span> chtěl vědět hlas.</p>
			<p class="MLP_text ParaOverride-1">Musel jsem zastavit a&#160;počkat, jak to dopadne. Chlapík, co dojídá bagetu a&#160;na někoho čeká, normální.</p>
			<p class="MLP_text ParaOverride-1"><span class="MLP_znak_kurziva_11b">Na sebe,</span> odvětil muž, <span class="MLP_znak_kurziva_11b">na to, že bych si rád sehnal lepší práci. Jak dlouho jste to dělal?</span> zněl další dotaz. <span class="MLP_znak_kurziva_11b">Padesát šest let,</span> odvětil muž. <span class="MLP_znak_kurziva_11b">To je vše,</span> ozvalo se, <span class="MLP_znak_kurziva_11b">můžete dál.</span></p>
			<p class="MLP_text ParaOverride-1"><span class="MLP_znak_kurziva_11b">Bafit se fy Češi umité,</span> říkal jindy bodrý gestapácký komisař zfackovanému vlastenci u&#160;výslechu, <span class="MLP_znak_kurziva_11b">Hurvajz je Hurvajz, he, he, na fein, to my v&#160;Šíši nemáme! My máme nur povinnost to z&#160;fás tšeba vymlátyt.</span> Což byla malá vzpoura nevědomí proti těm našim Sasům. Oba byli z&#160;Leipzigu, jak mi prozradila šéfka, která s&#160;nimi tu a&#160;tam musela zajít na pstruha.</p>
			<p class="MLP_text ParaOverride-1">Nebylo to kdovíco, ale mě to plně zaměstnávalo. Kromě toho se občas dostavoval určitý nepokoj. Zdávalo se mi, že cokoli dělám či myslím, všechno má podobu rozmazaného amatérského klipu, ohodnoceného půlkou hvězdičky. Aby se nemohlo říct, že jsem proti tomu nehnul prstem, sehnal jsem si psychiatra a&#160;poprosil ho, zda by s&#160;tím něco neudělal. Požádal mě, abych mu během hodiny, kterou na mě měl, vyprávěl, jak jsem do dnešního dne žil, choroby a&#160;trauma­ta přednostně. Splnil jsem jeho přání, Chorcheho jsem vynechal. Seděl a&#160;nehýbal se, to už byl ve svém limitu, mých šedesát minut vypršelo. Tvář mu visela k&#160;zemi. Snažil jsem se vysledovat, jestli dýchá. Zdálo se mi, že ano, pak zase, že vůbec. Načež mi se zasněným výrazem sdělil, že jsem přetažený a&#160;že mi píše remeron. Vyslovil to divně mazlivě, chlap, okamžitě mi bylo jasné, co drží v&#160;lati jeho. Pumpnul jsem ho o&#160;extra předpis na stilnox, druhý recept jsem vyhodil. Později jsem se o&#160;něm dozvěděl, že dělával prominentního sexuologa. Postupně mravně rozemnul a&#160;zneužil devět pacientek. Prvních osm bylo v&#160;pořádku, ty skončily v&#160;blázinci. Poslední byla dcera jistého poslance, ta holt neuměla pomlčet. Tak se teď musel babrat v&#160;neurózách a&#160;poslouchat o&#160;tom, jak se nějaké pošahané inženýrce z&#160;Podolí zjevují po nocích skřítci.</p>
			<p class="MLP_text ParaOverride-1">Pak byla jedna léčitelka, ta když viděla, že nejsem případ pro ni, že jsem jen takový rychlejší vykuk, uvařila čaj, a&#160;zatímco v&#160;čekárně houkaly báby, povídala mi o&#160;sobě. Kromě běžné agendy měla svého koníčka&#160;– vždycky deset patnáct lidí, kteří už doopravdy končí. Za nimi jezdila ke Kladnu, do Pardubic, do vsí, do samot. „Je mám jediný ráda,“ řekla, „protože voni už nic nechtěj, a&#160;tim pádem maj čas vnímat.“ Jenže měla problém. Když se s&#160;ní loučili a&#160;vydávali se za čáru, pocítila vždy tak mocnou setrvačnost, že musela volky nevolky kousek s&#160;nimi. S&#160;kamarádkou lékařkou měla předem domluveno, v&#160;kolik a&#160;kam má doktorka plus mínus přijet s&#160;přenosným nádobíčkem. Zatím ji stihla pokaždé nahodit. „Já tam byla, pane, už tolikrát,“ vykládala ruměná, zdravím kypící, usměvavá žena, „a&#160;neumim o&#160;tom říct víc, než že mě tady potom brněj tři neděle klouby. A&#160;teď se s&#160;váma musím rozloučit, ty tam zase vyváděj.“ Je fakt, že se nějaká divně tichá paní už dobrou půlhodinu opírala do dveří bílými kotníky drobných učitelských pěstí, až se překližka vydouvala.</p>
		</div>
</body>
</html>