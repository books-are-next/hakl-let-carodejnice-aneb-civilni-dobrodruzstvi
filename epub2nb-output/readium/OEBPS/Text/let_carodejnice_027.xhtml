<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-23</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-23" xml:lang="cs-CZ">
		<div class="_idGenObjectStyleOverride-1">
			<p id="_idParaDest-22" class="MLP_uroven2_kapitola ParaOverride-1">22. Vitulomonachus, <br/>politováníhodná zrůda ze Salamanky</p>
			<p class="MLP_text_bez1radku ParaOverride-1">Seděli jsme proti sobě na balkóně v&#160;plátěných lehátkách. Stará kouřila cigáro ze špičky a&#160;kašlala, já měl na hlavě čistě ze švandy pomačkaný panamák, který jsem našel v&#160;chodbě na věšáku. V&#160;letících kumulech stál helios a&#160;světlo jím vyvržené se zapichovalo do lisabonských střech zhruba po osmi minutách letu. Připadal jsem si jako v&#160;nepoužité sekvenci ze <span class="MLP_znak_kurziva_11b">Smrti v&#160;Benátkách,</span> díky čemuž mi strašila v&#160;mozku samá neupřímná, amatérsky dvojsečná témata. Kupříkladu jsem se pustil do úvah o&#160;soucitu a&#160;logicky dospěl k&#160;výroku, že soucit je ta nejhorší lež ze všech.</p>
			<p class="MLP_text ParaOverride-1">„Zjednodušujete,“ opáčila suše. „A&#160;jste naivní, jako všichni dneska.“</p>
			<p class="MLP_text ParaOverride-1">„Vím,“ kývl jsem, „toho bych se moc rád zbavil.“ </p>
			<p class="MLP_text ParaOverride-1">Pohlédla na mě podivně světlýma očima. „Je odtud hezký výhled, že,“ řekla.</p>
			<p class="MLP_text ParaOverride-1">„Nejhezčí, jaký jsem kdy viděl.“</p>
			<p class="MLP_text ParaOverride-1">„Nelichoťte. Máte děti, ženu? Někoho, kdo na vás visí?“</p>
			<p class="MLP_text ParaOverride-1">„Ženu jsem měl a&#160;na malou platím, ale nevídám je, odstěhovaly se.“</p>
			<p class="MLP_text ParaOverride-1">„Co dělá?“</p>
			<p class="MLP_text ParaOverride-1">„Anestezioložku na klinice v&#160;Rotterdamu, nemají se zle.“</p>
			<p class="MLP_text ParaOverride-1">„Soudíte z&#160;toho, že to ona říká?“</p>
			<p class="MLP_text ParaOverride-1">„Chch, ano.“</p>
			<p class="MLP_text ParaOverride-1">„Provedl jste někdy něco, za co se stydíte?“</p>
			<p class="MLP_text ParaOverride-1">„Koupil jsem elektrický odšťavňovač.“</p>
			<p class="MLP_text ParaOverride-1">„Co je to?“</p>
			<p class="MLP_text ParaOverride-1">„Symbol ztráty smyslu pro symetrii, v&#160;Čechách aspoň.“</p>
			<p class="MLP_text ParaOverride-1">„A&#160;víte, že to jsou vesměs jenom vaše mášky, říká se česky <span class="MLP_znak_kurziva_11b">mášky?“</span></p>
			<p class="MLP_text ParaOverride-1">„Říká se <span class="MLP_znak_kurziva_11b">masky,</span> vy umíte česky?“</p>
			<p class="MLP_text ParaOverride-1">„Jenom to jedno slovo,“ vrátila se k&#160;houkavé iberštině. „A&#160;ty <span class="MLP_znak_kurziva_11b">mášky</span> zakrývají vaši ústřední vlastnost&#160;– zvědavost. Abyste se zbavil naivity, musíte se napřed dozvědět, kdo doopravdy jste. Musíte sám sebe spatřit očima, jakýma vás vidí myš, pes, kůň. Což může být tak hrozný zážitek, že se z&#160;něj už nemusíte vzpamatovat. To víte?“</p>
			<p class="MLP_text ParaOverride-1">„Leccos už jsem taky zažil.“</p>
			<p class="MLP_text ParaOverride-1">„Prd jste zažil,“ odpověděla. „Tsch, tady jedna banda šílí po tom, co bylo a&#160;není, a&#160;druhá po tom, co je a&#160;nebude. Zeptám se jinak: O&#160;co jde <span class="MLP_znak_kurziva_11b">vám</span>? Co je váš <span class="MLP_znak_kurziva_11b">hlavní</span> zájem? Jedna věc, dvě tři slova. A&#160;vy se už nadechujete, proč si nepomlčet? Řekněme si to zítra po obědě, na který vás tímto zvu. Když mi dáte přiměřenou odpověď, měla bych pro vás určité řešení.“</p>
			<p class="MLP_text_bez1radku_-12-0- ParaOverride-1">Civěl jsem ze své lóže v&#160;Modelu, nohy prostrčené zábradlím. O&#160;co by mi šlo. Nejde o&#160;víc, než jak na pár sekund pozdržet to puchření. Udělat řez, zafixovat. Můj hlavní zájem je vymyslet, jak co nejslušnějším způsobem opustit toto báječné město. Jí vlastně nejde o&#160;nic jiného, ženské nešťastné. Kde se v&#160;ní bere ta energie.</p>
			<p class="MLP_text ParaOverride-1">Zdola přilétlo osamělé klapnutí. Dolil jsem si a&#160;nahlédl přes okraj. Dole přešlapoval oslík, zapřažený do dvoukoláku, s&#160;ohlávkou uvázanou k&#160;mříži. Hodil jsem do igelitky žemli, čtvrtku melounu, slezl po schodech, pozdravil černošku, četla Elle, a&#160;vyšel ven. Rua das Portas de Santo Antão se leskla prázdnotou, hodinu před půlnocí nevídaná věc. Vzduch byl vlažný. Přistoupil jsem k&#160;oslu a&#160;vysypal před něj nadílku. Trhl ojí, vychlípil pysk a&#160;odhalil dlouhé řezáky. Natáhl jsem k&#160;němu ruku. Podrbat se nechal, ale pod kůží mu projela křeč hrůzy. Zdalipak může mít zvíře mindrák, napadlo mě cestou zpátky. Musí ho mít, člověk je smrt.</p>
			<p class="MLP_text ParaOverride-1">Prostrčil jsem nohy zábradlím a&#160;dumal dál. Dumal, spíš jsem si nechal protékat bandaskou všelijaké povídačky. Nejsilnější úkaz každé víry je světec, toho respektují i&#160;ti nejmocnější, protože z&#160;něho cítí sílu vůle, která unese i&#160;totální sebepopření. Mrtvá slova Friedricha Nietzscheho, zase on, nějak se mi sem na ten balkón hodil. Tím, že prokazují úctu jemu, prokazují ji čemusi v&#160;sobě, své vůli. Vůli. Všichni linkují regule rovnou celému lidstvu, a&#160;sám sobě nenalinkuje mantinely nikdo, pakáž altruistická, pyšná, věčně nejistá, povýšená. Kosmologie a&#160;psychologie pomalu splývají v&#160;jeden obor, tvrdí CNN, což znamená, že stojíme na počátku totálně nové epochy. Jenže epochy povstávají a&#160;padají jen pro úzký kroužek zažranců a&#160;psychotiků, zbytek si ničeho nevšimne. Takže jakápak epocha, z&#160;Evropy se stane primitivní uřvaný Egypt a&#160;z&#160;Ameriky Asie s&#160;kostarickým štychem. Mastroianni byl stejně sekáč, jak uměl řídit sporťáček s&#160;cigaretou v&#160;koutku, v&#160;zadní projekci noční Řím po dešti. Jak uměl nonšalantně kývat hlavou, jako že jede, zatímco mimo záběr žduchala parta techniků do kapoty. Potom jsem sčítal ruské kosmonauty, ty jsem si přibližně do roku 1980 vybavil všechny, koho by neděsila Gubarevova vězeňská huba, kdo by nežasl nad Leonovem, dýní ve skafandru. Dětství. A&#160;americké astronauty, vybavil jsem si jen Waltera Schirru a&#160;Armstronga. A&#160;Husbanda, McCoola a&#160;Cawlanovou, tři ze sedmi, co shořeli, historky z&#160;márnice uchovává lidská mysl nejlíp ze všeho. Proto taky všude straší předsmrtné záběry známých tváří, které poté slouží jako základní poznávací znak, jako precedens. Greta Garbo, Janet Leigh, vytřeštěný Warhol, vytřeštěný Kafka, vytřeštěný Ladislav Klíma, vytřeštěný Ian Curtis, blbeckým šklebem slávy zkroucený Vicious. Princip komiksu. Gra­fické zjednodušení musí držet krok s&#160;klesající rozlišovací úrovní davu. Co nevidět bude muset stačit pět šest základních piktogramů. Zpráva se bude muset vejít do krátké smyčky. Být spokojen. Jít. Jsem tak rád, že jsem tu s&#160;váma, ty vogo, víte, já.</p>
			<p class="MLP_text ParaOverride-1">Sotva jsme odpoledne dojedli, pozdvihla Bea obočí. Měli jsme terinu, terina je v&#160;podstatě paštika. Dožvýkával jsem sousto s&#160;pocitem, že polykám rozvařený slabikář. Máš mi co říkat o&#160;zvědavosti, babo. Jaká zvědavost. Šest měsíců jsem tahal tašky a&#160;bylo mi šumafuk, s&#160;čím.</p>
			<p class="MLP_text ParaOverride-1">„Nevím,“ přiznal jsem. „Asi je dobré se nelitovat a&#160;vědět, kde je hlavní uzávěr plynu.“</p>
			<p class="MLP_text ParaOverride-1">„Ptala jsem se proto, abych zjistila, máte-li sklon zmatkovat. Pchacha, no vidíte, vezmu vás tam tedy.“</p>
			<p class="MLP_text ParaOverride-1">„Kam ale?“</p>
			<p class="MLP_text ParaOverride-1">„Menší výlet by vám nevadil? Něco nového poznat? Trochu risko­vat se nebojíte? Čas máte? Óptimo!“</p>
			<p class="MLP_text_bez1radku_-12-0- ParaOverride-1">Napozítří mě naložila do seatu a&#160;vezla mě po nekonečném mostě nad zátokou. Tam si jenom na otočku povykládala s&#160;paní, které průběžně hladila hůlkovitou ruku. Pak jsme se po něm zase vraceli. Projeli jsme panelákovými čtvrtěmi, minuli jásající stadióny, vápenky, políčka. Bea spolykala u&#160;pumpy mastný piroh, já přihlížel, podle ní jsem ten den nesměl jíst. Po delší jízdě severozápadním směrem jsme odbočili na asfaltku, z&#160;ní na kamenitou cestu. Od obzoru se nám valily vstříc diamantové válce vln. Dohoupali jsme se na svažující se loučku, končící srázem. Vypnula motor. Bylo reálné, že pokud nebude fungovat ruční brzda, za kterou zatáhla, poletí plecháč do moře. Vystoupili jsme. Auto vypadalo jako ropucha před skokem. Stará bouchla dveřmi a&#160;omotala si kolem hlavy šál, ze kterého jí vykukoval jen fialově tečkovaný sedlovitý nos.</p>
			<p class="MLP_text ParaOverride-1">„Co si mě prohlížíte, vy assassine,“ mávla proti mně. „Není čas, pojďte.“</p>
			<p class="MLP_text ParaOverride-1">A&#160;už slézala úzkou stezkou ze srázu. Kladla podrážky na správná místa a&#160;klesala, přidržujíc si levačkou kabát. V&#160;pravé se jí houpala rozpraskaná kabela, vyboulená středně velkým předmětem. Piknik na pláži, kdoví. Šel jsem za ní a&#160;snažil se kopírovat rychlé serpentiny.</p>
			<p class="MLP_text ParaOverride-1">Stáli jsme na pláži, obklopené útesem. Písek barvy uhelného mouru byl plný plastových cucků, drátů a&#160;rozbitých beden. Ukázala do vln a&#160;něco řekla. Co, nevím, panoval tam šum a&#160;tříšť. Pak zamířila k&#160;průrvě ve skále, vyšplhala k&#160;vysoké trhlině a&#160;zmizela v&#160;ní. Supěl jsem za ní a&#160;otloukal si v&#160;úžasu, kde jsem se to ocitl, hlavu. Skála byla švestkově modrá, žebrovaná jasně růžovými křemičitými plotnami. Překračovali jsme vymleté vodní hrnce, na jejichž dně syčela pěna. K&#160;patě skalisek lnuly nažloutlé hadry plné bublin, jestli to bylo živé, netuším. Dospěli jsme na další nevelkou pláž. Škvíry a&#160;kaverny se větvily dál a&#160;dál, my však zůstali tady.</p>
			<p class="MLP_text ParaOverride-1">Bea pískavě oddechovala, popadala dech. Natáhla ruku k&#160;převisu, pod nímž zelo ústí nízké díry, částečně zavalené oblázky: „Tam! Seberete kuráž, vlezete dovnitř, budete se kousek plazit, pak se postavíte a&#160;uvidíte.“</p>
			<p class="MLP_text ParaOverride-1">„Co uvidím?“</p>
			<p class="MLP_text ParaOverride-1">„Možná nic, je tam tma. Hlavně pamatujte, že kdyby se vám něco stalo, nemůžu vás vytáhnout.“</p>
			<p class="MLP_text ParaOverride-1">„Tak jo,“ řekl jsem.</p>
			<p class="MLP_text ParaOverride-1">„Předtím se ale musíte tímhle pomazat.“</p>
			<p class="MLP_text ParaOverride-1">Vytáhla hrnec s&#160;patentní poklicí. Uvnitř lpěla hrudkovitá matérie, obsahující rostlinná vlákna a&#160;něco, co vypadalo jako nasekané tlusté od šunky. Ucítil jsem sveřepou, specificky lahodnou vůni.</p>
			<p class="MLP_text ParaOverride-1">„Á,“ řekl jsem, „jéje, ano. Tohleto. Durata, datura, purgácie, erva do diabo.“</p>
			<p class="MLP_text ParaOverride-1">„Ó,“ krákla a&#160;ostře na mě koukla.</p>
			<p class="MLP_text ParaOverride-1">„Dávno už,“ máchl jsem přes rameno.</p>
			<p class="MLP_text ParaOverride-1">„Ne, ne, bestial!“ gratulovala mi. „Jestli jste už podobné místo navštívil, dají vám eventuální rušiví (několika slovům jsem nerozuměl, prostě nějací rušivci) pokoj.“</p>
			<p class="MLP_text ParaOverride-1">Těžko, teti. Jsem jen obyčejný koštér, ňuchač, řadový pilot kluzáku.</p>
			<p class="MLP_text ParaOverride-1">„To si mám namazat na obličej?“ ptal jsem se.</p>
			<p class="MLP_text ParaOverride-1">„To si máte namazat po celém těle, jak to ovšem provést, nevím. Můj návrh: odhoďte stud, jednak jsem nemocná a&#160;stará, a&#160;hlavně&#160;– houžvičky mě nikdy nezajímaly. Já měla ráda <span class="CharOverride-1">muže</span>, co když se zasmějí, všechno živé se schovává!“</p>
			<p class="MLP_text ParaOverride-1">Nasypala si na dlaň pilulky, schramstla je, poodešla a&#160;zahleděla se vzhůru na roztavenou měď útesu. Odvrátil jsem se, stáhl svetr, triko, boty, kalhoty, trenky, vzal kastrůlek a&#160;začal na sebe svinčík třemi prsty natírat.</p>
			<p class="MLP_text ParaOverride-1">Bea zírala do skal, zahalena v&#160;pochechtávání. „Proč vás tu nenechám o&#160;samotě, ácha, fí, viďte? Sám byste se neodhodlal, znám vás.“</p>
			<p class="MLP_text ParaOverride-1">Neuhlídala to a&#160;zavadila o&#160;mě pohledem. Rozchechtala se, jako když láme proutí. Kryl jsem si třísla v&#160;hrsti a&#160;připadal si jako nepodařený, nahnilý, litinově šedý Adam.</p>
			<p class="MLP_text ParaOverride-1">„Lezte do brány!“ poradila mi. „Neříkejte cizí slova, na nikoho nevolejte, hrnec si vezměte a&#160;uvnitř se znovu pořádně natřete. Směle!“</p>
			<p class="MLP_text ParaOverride-1">Co mi zbývalo, křápnout ji kastrolem po hlavě, nebo poslechnout. Odhrábl jsem oblázky, spustil se na břicho a&#160;vplazil jsem se do otvoru.</p>
			<p class="MLP_text ParaOverride-1">„Víte, jak vypadáte?“ pištěla za mnou. „Jako Vi-tu-lo-monachus, politováníhodná zrůda ze Salamanky! A&#160;pijte! Pít! Pít je třeba! A&#160;buďte opatrný, poněvadž bych si to neodpustila! Ehé, jsem nahoře v&#160;autě.“</p>
			<p class="MLP_text ParaOverride-1">Vláčel jsem horečně se klepající trup po mokrém štěrku. Obsah kastrolu, který jsem strkal před sebou, mi plnil nosohltan výrazně posazeným hnusem. Po zádech mi běžely drsné vlnky zvláštního mrazivého tepla. Ledová skála se na mě tlačila ze všech stran. Písek mdlobně páchl. Situace mi jasná nepřipadala. Hekající lidoop, zalézající dobrovolně někam mezi mloky, proč. Protože jsem to chtěl. Já že to chtěl? Vždyť se mě ani nezeptala! Jestli o&#160;tuhle šílenost stojím! Je tohle nápad normální ženské? Do jaké brány? Co mám asi pít?</p>
			<p class="MLP_text ParaOverride-1">„Nebojte,“ třepotaly se v&#160;dálce jakési valkýry. „Jděte, směřujte!“</p>
			<p class="MLP_text ParaOverride-1">Třeba se blížím k&#160;jámě, napadlo mě. Třeba jich tam už pár leží. Nejsem první, proto ten smrad. Sletím, rozbiju se na kusy. Přestanu platit. Opustím tenhle futrál. Přitom nic jiného nemám! <span class="MLP_znak_kurziva_11b">Lovuška</span> je rusky past, pamatuju si ze <span class="MLP_znak_kurziva_11b">Stalkera.</span> Takový jsem kokot. Místo abych vycouval, nesu lebku, vyplněnou panikařícím mozkem, vpřed.</p>
			<p class="MLP_text ParaOverride-1">Ohledal jsem stěny schodovitého svahu a&#160;drže kastrůlek, ťápl jsem do prázdnoty. Chodidlem jsem nahmatal starý slehlý písek. Postavil jsem se, hrábl do pasty a&#160;natřel si figuru včetně tváře a&#160;všeho. Co jsem zažíval. Především vlny horka, protékající mnou jako prstence vařící páry. Mysl mi, jak už jsem zmínil, svítila. Dokonce jsem měl pocit, že světlo vychází přímo z&#160;mého fyzického pouzdra. Že se v&#160;té díře chovám jako robot, který zapnul reflektor. Na co jsem pohlédl, to jsem viděl. Jen úzkou výseč, kolem tma. Kámen, další kámen. Střepy. Něčí noha v&#160;botě, do frasa. Noha ne, jenom další kámen. V&#160;mé hrudi nastávalo odlehčení. Jako by se blížil můj vůbec první správně provedený nádech. Konečné vítězství, přicházející ruku v&#160;ruce s&#160;definitivní prohrou. Pomalý start hmotného tělesa. Erekce jako bič, hoho. V&#160;bujnosti mysli své tisíckrát pozdravujeme Tebe!</p>
			<p class="MLP_text ParaOverride-1">Poponesl jsem na vysokých tenkých nohou svou hlavu, planoucí krvavou monstranci, do středu místnosti. Pode mnou se tetelila pohyblivá, plynoucí voda. Kupodivu spíš vlažná. Asi termální. Pít. Klekl jsem, ponořil hubu do tekutiny a&#160;zaplnil žaludeční žok. Pak jsem se v&#160;pokleku rozhlížel. Vše napovídalo zjištění, že se nacházím v&#160;okrouhlé dutině, přiklopené shora kopulí. Odtud spíš kupolí, kopule je to zvenku. To mi přišlo trefné. Dokola kolem se někdo ostře kvákavě zasmál. Zakvákal jsem na něj též. Tak jsem se dozvěděl, že šlo o&#160;ozvěnu. Vstal jsem, obešel dutinu. Pod rukama mi klouzala zpocená živá skála. Narazil jsem na řadu sloupů. K&#160;jednomu jsem strčil nos a&#160;prostudoval ho. Povrch byl zdoben nápisy. Mohlo jít i&#160;o&#160;ptačí trus. Slyšel jsem nepřestávající rachot. Asi moře. Spíš se mi ale zdálo, že to vychází z&#160;mé páteře. Najednou mě cosi nabralo a&#160;zdvihlo.</p>
			<p class="MLP_text ParaOverride-1">„Co?“ stačil jsem říct. A&#160;už jsem visel v&#160;průvanu. Kolem nebylo nic. Přesněji, nikde nebylo nic. Jenom jakási centrifuga. Zéva. Centrální lis. Odvrácená strana pohybu. Sám důvod bez důsledku. Gigantická odstředivka, po jejíchž stěnách se valilo zrůdně překombinované hemžení. To se dělo v&#160;horní polosféře. Od pasu dolů jsem vězel v&#160;temnotě. Skrčil jsem se, převalil a&#160;ponořil do té spodní tmy, jevila se mi být mnohem bezpečnější. Najednou bylo všechno větší, zvětšující se, obrovské. I&#160;zase titěrné, počmárané, zkyslé, zchvácené a&#160;zpustlé. Pode mnou se táhly k&#160;obzoru střechy a&#160;střechy. V&#160;mechem vyplněných okapech se kupily spousty špačků, které na těch střechách vyňafaly generace kominíků, jak jinak by se tu vzaly. Pode mnou se chvělo od východu k&#160;západu město. V&#160;zanícených vředech ulic se hemžily dopravní prostředky. Kapala voda z&#160;nadjezdů. Lomozily hotely, bary, špitály, haly, kanceláře, i&#160;zas mlčely divné díry, v&#160;nichž řady Asiatů montovaly něco malinkého. Rytmická kultovní dřina a&#160;hned vedle muzika, břinkanina, huk. Ty si zatancuj, vy se posaďte, vy si račte počkat půl hodinečky. Třásl jsem se v&#160;hořkém kouři komínů jako embryo. Jen mokrá sežmolená kůže, uvnitř které zprudka oddechuje pokusná Lajka, která to nemá přežít. Ptám se, co chceš? Někdo se mě ptá. Nevím kdo, ale odpovídám: „Otázku mi vnucujete vy, jelikož z&#160;toho, že se někdo na něco ptá, žijete. Ale já na vás seru!“</p>
			<p class="MLP_text ParaOverride-1">Nebyla to zřejmě vhodná replika. Všechno se scvrklo, zkolabovalo, celý prostor rázem ztratil náladu. Byl jsem vrácen zpět. Zničehonic jsem viděl normálně a&#160;jasně. Jsem na dně okrouhlé jeskyně, nahoře nastavené zdí. Na ni navazuje vydutý, kupodivu zjevně svařovaný železný strop, k&#160;němuž se sbíhají hlavice dvanácti až patnácti kovových sloupů, pocintaných světlým svinčíkem, možná písmem. Na každém plechová lampa s&#160;vymlácenou objímkou. Dole v&#160;písku vyvěrá tůně, lesklá oblina vody. Já dřepím o&#160;kus dál v&#160;samostatné louži. „Ne aby ses jim tady, čunidlo starý, vykadil,“ napomenul mě hlas mé matky. Na což jsem zvyklý, jen hlas. Čili jsem se naopak cítil být inspirován, abych zmíněnou věc vykonal. A&#160;ještě jsem měl ze sebe dojem, že jsem tím zdolal Mount Everest světového humoru. Připadal jsem si jako kníže komiků.</p>
			<p class="MLP_text ParaOverride-1">Když jsem se vztyčil, plula ve vodě přede mnou nevelká jeptiška se zakaboněnou tváří nezdravě zachovalého starého dítěte. Z&#160;hladiny tůně čněl jen obličej v&#160;čepci a&#160;kolena v&#160;babských punčochách, zbytek byl zabalen v&#160;dece nebo v&#160;čem. Otevřela ústa a&#160;cosi řekla.</p>
			<p class="MLP_text ParaOverride-1">„Já nic nevím,“ odpověděl jsem, a&#160;možná jsem jenom hrčel, hýkal a&#160;hekal.</p>
			<p class="MLP_text ParaOverride-1">„Je to hanba,“ odvětila a&#160;lehce zaševelila rukama pod hladinou.</p>
			<p class="MLP_text ParaOverride-1">Zacouval jsem ke skále, sedl na bobek a&#160;důkladně jsem si zabulil. Prostor paměti byl nasycen událostmi. Usedám na řetízkáč, ta svíčková pude ven, směje se někdo. Jedu vlakem. Prší. Ležím opilý na seně v&#160;krmelci. Jedu výtahem s&#160;Milošem Kopeckým, on mlčí, já mlčím. Proč a&#160;kde, nevím. Zapínám spacák, je mi devatenáct. <span class="MLP_znak_kurziva_11b">Tady v&#160;Japonsku jsou desítky miliónů lidí, kteří žijí v&#160;ústraní a&#160;nikdo jim nevěnuje pozornost. Svět se ani v&#160;nejmenším nezajímá o&#160;to, zda jsou živí či mrtví,</span> napsal Jukio Mišima. Tenhle citát jsem chtěl loni v&#160;září vyklopit mistru Polívkovi, jenže jsem si nevzpomněl, až teď.</p>
			<p class="MLP_text ParaOverride-1">Jeptiška se vznášela pod hladinou jako ploštice a&#160;hleděla rovně vzhůru. „Nechte si něco na příště,“ řekla. „A&#160;nekřičte tady.“</p>
			<p class="MLP_text ParaOverride-1">Prudce se mi zachtělo zpátky do vzduchu. Zkusil jsem plachtit, ale nešlo to už. Navíc jsem měl podezření, že mám stříkačku vy­trvale v&#160;pozoru. Vrátil jsem se raději do sedu. Zachvátila mě únava, těžká, řekl by Arnošt. Co by mi na to asi řekl Chorche. Co by říkal, byl to evidentní šmejd. Člověk jako já.</p>
			<p class="MLP_text ParaOverride-1">Zdříml jsem si. Po probuzení se do mě zakousla zima. Jeskyně se jemně chvěla, kdesi nahoře drnčely dráty. Mniška dál splývala při hladině. Viděl jsem sotva obrys, jaká už byla zase tma. Rozhodl jsem se vrátit na pláž. Nebylo snadné dohnat východ, mnohokrát mi uklouzl, než jsem se do něj vsoukal. V&#160;ústí jsem narazil na složené hadry, nasáklé člověčinou. S&#160;odporem jsem je pročichal a&#160;vystrkal je před sebou ven. Chvíli jsem klečel, pak jsem vyskočil na nohy. Nezdály se být dvakrát funkční, což se potvrdilo, když jsem se opakovaně zřítil do hromady smradlavých chaluh. Odkud se vzaly, příboj asi. Všiml jsem si, že na sobě nemám žádnou pastu, vstřebala se, odrolila. Zato holeně a&#160;lokty zedrané do krve. Látka se na ně při oblékání ohavně lepila.</p>
			<p class="MLP_text ParaOverride-1">Stoupal jsem vzhůru stezkou a&#160;po každém kroku odpočíval. Chvílemi jsem lezl, jektaje, po čtyřech. Pak jsem ležel na hladce vymletém kameni, dávil žluté šťávy a&#160;hleděl na třaskavě bílé divadlo příboje pod sebou. Zůstat navždy ležet bylo moje nejvroucnější přání. Vstal jsem však. zdolal dva metry a&#160;opět sebou plácl. Kdejaký balvan vypadal jako ideálně tvarované lože.</p>
			<p class="MLP_text ParaOverride-1">Teta čekala v&#160;autě, motor běžel. Otevřela mi dveře, rozjela se, zapnula topení. Horký vzduch od čtyřtaktu. Zatím nejlepší věc, jakou jsem kdy zažil.</p>
			<p class="MLP_text ParaOverride-1">„Nuže?“ ptala se, jako bych se vracel z&#160;kina.</p>
			<p class="MLP_text ParaOverride-1">„Viděl jsem zářivou, svítivou vodu,“ ťukal jsem do patra mýdelnatým, mrtvým jazykem.</p>
			<p class="MLP_text ParaOverride-1">„Gut, a&#160;dál?“</p>
			<p class="MLP_text ParaOverride-1">„Ve vodě plavala jeptiška.“</p>
			<p class="MLP_text ParaOverride-1">„Co?“ zvolala teta a&#160;omylem zatroubila. „Ona tam pořád chodí! Pak jí nemají bolet kolena, matko boží! Klouby!“</p>
			<p class="MLP_text ParaOverride-1">„Ona tam tedy byla?“</p>
			<p class="MLP_text ParaOverride-1">„Vždyť říkáte, že byla. Je to nerozumná stará ženská, hotová neřest. Říkala vám něco?“</p>
			<p class="MLP_text ParaOverride-1">„Říkala, jenže já byl zároveň nad městem, pode mnou bylo město. Nakupování, smích a&#160;rozpad, spousta jedů. Všechno je tak všední, že to nestojí za slovo.“</p>
			<p class="MLP_text ParaOverride-1">Zachtělo se mi ještě trochu zabulit, tak jsem si zahoukal. Stará to snesla s&#160;pochopením.</p>
			<p class="MLP_text ParaOverride-1">„Netušíte,“ řekla, „jaké jste měl štěstí, jiní se topí nebo zahrabávají. Co to bylo za město?“</p>
			<p class="MLP_text ParaOverride-1">„Nevím. Co to bylo?“</p>
			<p class="MLP_text ParaOverride-1">„Klepe nám výfuk, to už nestojí za správku.“</p>
			<p class="MLP_text ParaOverride-1">„Kde jsem ale byl?“</p>
			<p class="MLP_text ParaOverride-1">„Na to se vás ptám&#160;– kde jste byl?“</p>
			<p class="MLP_text ParaOverride-1">Odhazoval jsem v&#160;duchu nepotřebná slova, teta udržovala hovor. </p>
			<p class="MLP_text ParaOverride-1">„Ne, aby vás napadlo letět za Irenkou,“ říkala, „její muž je sice sám do sebe zakoukaný <span class="MLP_znak_kurziva_11b">majstřík, </span><span class="MLP_znak_kurziva_11b CharOverride-2">jenže</span><span class="MLP_znak_kurziva_11b"> </span>ona se s&#160;ním cítí dobře. Haló, nespěte! Kdežto s&#160;vámi by byla nejvýš zmatená!“</p>
			<p class="MLP_text ParaOverride-1">„Nepojedu, kam nepatřím.“</p>
			<p class="MLP_text ParaOverride-1">„A&#160;chápete, proč?“</p>
			<p class="MLP_text ParaOverride-1">„Protože na to nemám.“</p>
			<p class="MLP_text ParaOverride-1">„Cha, vy tulipáne,“ mlaskla. „Vraťte se domů. Než se ale vrátíte, byla bych vám nevýslovně zavázána, kdybyste s&#160;námi strávil Štědrý večer. Štědré večery, fff, já je nemám ráda. V&#160;návaznosti na což bych vás ráda poprosila, zda byste mi sem tam nedohlédl na kmotra, Irenka tu není a&#160;já mám moc starostí sama se sebou. Samozřejmě vám za to dám nějaký peníz. Ale áno, moc vám stejně nedám, nemůžu si to dovolit.“</p>
			<p class="MLP_text ParaOverride-1">Vyjádřil jsem souhlas, ačkoli bylo teprve září. Pomalá odpoledne, oční půtky s&#160;dědkem, proč ne. Mravenec&#160;– mravkolev, mravkolev&#160;– mravenec, dva mravkolvi, dva mravenci. Není kam spěchat.</p>
			<p class="MLP_text ParaOverride-1">„A&#160;můj hrnec tam zůstal,“ vzpomněla si.</p>
			<p class="MLP_text ParaOverride-1">Načež jsme vjeli do chlemtavého stříbřitého deště.</p>
		</div>
</body>
</html>