<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-10" xml:lang="cs-CZ">
		<div class="_idGenObjectStyleOverride-1">
			<p id="_idParaDest-9" class="MLP_uroven2_kapitola ParaOverride-1">9. Mám tě, ty nacistickej špióne!</p>
			<p class="MLP_text_bez1radku ParaOverride-1">Když potom přiletěla šéfka, ať fofrem střelím z&#160;hlavy téma, řekl jsem: „Boreč, kouřící hora, tip na výlet.“</p>
			<p class="MLP_text ParaOverride-1">„Skvělý,“ volala. „Minimálně dvanáct tisíc znaků s&#160;mezerama a&#160;do boxíku anketa <span class="MLP_znak_kurziva_11b">Proč jezdím na Boreč!</span> Bém je turista, ten ti vodpoví, kdo eště, na to přijdeš sám. Pošli tam Fafejtu, ať jsou ve čtvrtek fotky!“</p>
			<p class="MLP_text ParaOverride-1">To bylo v&#160;době, kdy už jsem občas něco napsat musel, editovat nestačilo. Šéf našich šéfů se víceméně z&#160;nudy rozhodl, že je potřeba vyházet třetinu lidí. My zbylí jsme se museli začít otáčet rychleji, a&#160;tak jsem řekl: „Boreč“. Čímž jsem dozajista pomáhal ničit zajímavá místa. V&#160;patách se takovým, jako jsem já, valí informovaní zpocení šlapalové v&#160;dresech, s&#160;helmičkami na hlavách, a&#160;paštěkují: „Tomuhle řikáte značený trasy? Kde máme cyklostezky? To v&#160;Dánsku, v&#160;Beneluxu!“ Neříkám, že nemají pravdu. Editovat a&#160;k&#160;tomu psát prostě není žádná sranda.</p>
			<p class="MLP_text ParaOverride-1">Po několika dnech se ozval Arnošt, ten by můj podíl na devastaci krajiny rovněž neschvaloval, ostatně ani pan Šobíšek by asi nebyl spokojen, ačkoliv řetěz jsem šetřil, na pedál v&#160;kopci nestoupal. Navrhl jsem sraz navečer v&#160;podniku jménem Duende v&#160;ulici Karoliny Světlé.</p>
			<p class="MLP_text ParaOverride-1">„Skoro nic si nepamatuju,“ zahájil pěkně po starodávnu. „Co si ale pamatuju dobře&#160;– málem jsem tam byl. Měl bych říct, kde, ale je mi blbý s&#160;tim takhle rovnou začínat.“</p>
			<p class="MLP_text ParaOverride-1">„Přece se nebudem bavit vo práci.“</p>
			<p class="MLP_text ParaOverride-1">„Vo mojí rozhodně ne, musel bych se hned nasrat.“</p>
			<p class="MLP_text ParaOverride-1">„Kdes teda málem byl?“</p>
			<p class="MLP_text ParaOverride-1">„Nevim, ale vim, že bych se to dozvěděl, kdybys mě bejval netahal v&#160;nejnevhodnějším momentu zpátky.“</p>
			<p class="MLP_text ParaOverride-1">„Já měl strach, aby ti neřachlo v&#160;kouli,“ řekl jsem a&#160;zaplavil mě pocit viny&#160;– měl mě, kde mě mít potřeboval.</p>
			<p class="MLP_text ParaOverride-1">„Byl jsem v&#160;takový aréně,“ řekl chmurně.</p>
			<p class="MLP_text ParaOverride-1">Už jsem viděl, že taky neví. „Aréna je slovo,“ opáčil jsem. „Zkusme si to popsat přesně.“</p>
			<p class="MLP_text ParaOverride-1">Dali jsme se do toho. Běhali jsme kolem jako dvě nenechavá zvířata, šikovnými prstíky jsme to obraceli a&#160;převraceli, dávali si to na hlavu, pod zadek, zkoušeli ochutnávat. Jediné, na čem jsme se shodli, byl fakt, že jsme se na zahrádce u&#160;ohně potýkali s&#160;prchavými komponenty, zřejmě sebe sama. Že to bylo těkavé, a&#160;sotva to přestalo být těkavé, začalo jít o&#160;hubu. Že to nebylo dvakrát bezpečné. Proč ale, ptali jsme se.</p>
			<p class="MLP_text ParaOverride-1">„Protože se u&#160;tebe rozum vobrací v&#160;neřest,“ vyjelo ze mě. „Rozum, kterej nezná hranice, je peklo.“</p>
			<p class="MLP_text ParaOverride-1">Nevím, co mě to popadlo, na nějaký flashback bylo pozdě, alkohol byl zatím taky mimo hru, pili jsme úvodní kafe. Byl čtvrtek, spal jsem dobře.</p>
			<p class="MLP_text ParaOverride-1">„Rozum je stroj,“ odvětil Arnošt. „Funguje, když víš, k&#160;čemu ho použít.“</p>
			<p class="MLP_text ParaOverride-1">„Jo. Jenže ty toho druhýho do toho svýho stroje rukama nohama vtahuješ. Což bejvá dost úmorný.“</p>
			<p class="MLP_text ParaOverride-1">„To dělám?“</p>
			<p class="MLP_text ParaOverride-1">„Vždycky, když je šance na trochu klidu.“</p>
			<p class="MLP_text ParaOverride-1">„Klidu, ty spíš myslíš euforii, euforie je stupidní společenská dro­ga. Zboží.“</p>
			<p class="MLP_text ParaOverride-1">„Ta nevede než k&#160;další euforii. Aniž se co dozvíš.“</p>
			<p class="MLP_text ParaOverride-1">„To jsem zrovna řek.“</p>
			<p class="MLP_text ParaOverride-1">„Já měl na mysli vytržení, když už.“</p>
			<p class="MLP_text ParaOverride-1">„Co je to?“</p>
			<p class="MLP_text ParaOverride-1">„Pomalej sváteční motor, kterej tě vynese mimo dosah vlastních předsudků.“</p>
			<p class="MLP_text ParaOverride-1">„A&#160;v&#160;toms mi právě zabránil.“</p>
			<p class="MLP_text ParaOverride-1">„V&#160;tom ti zabránil tvuj věčně zapnutej přehledovej radar.“</p>
			<p class="MLP_text ParaOverride-1">„Ty sám sebe nepronásleduješ, chceš tvrdit?“</p>
			<p class="MLP_text ParaOverride-1">„Já pronásleduju <span class="MLP_znak_kurziva_11b">jenom</span> sám sebe, kamaráda se snažim nechat v&#160;klidu.“</p>
			<p class="MLP_text ParaOverride-1">„Já nemám kamarády,“ podotkl. „Nejsem toho schopen.“</p>
			<p class="MLP_text ParaOverride-1">Na mysli mi vytanul hořící mnich. Ten, co se polije naftou, zapálí a&#160;pak sedí a&#160;jasně hoří a&#160;soustředěně čeká. Nedělá ksichty, neutíká, nezblázní se. Z&#160;chodníku přihlížejí lidé. On důstojně plápolá. Jak je to asi možný? Zadej <span class="MLP_znak_kurziva_11b">hořící mnich</span> a&#160;dozvíš se.</p>
			<p class="MLP_text ParaOverride-1">Nad sousedním stolem osciloval mladík s&#160;fatálně protáhlým nosem a&#160;ohrnutým rtem, typický sociálně rozháraný koumák. Pozorně naslouchal. Bylo jisté, že se vyjádří. Dalo se dokonce sledovat, jak se to blíží. „A&#160;to je vonó!“ hníkl, šilhaje doprostřed mezi nás. „Ve chvíli, kdy rezignujete na vztahy, jste připravený nechat se bez vodporu znárodnit systémem, to vám nevadí?“</p>
			<p class="MLP_text ParaOverride-1">„Znárodnit se nechá každej,“ řekl jsem.</p>
			<p class="MLP_text ParaOverride-1">„Znárodnit se nechá jenom ten, kdo věří tomu, že ňákej systém existuje,“ řekl Arnošt.</p>
			<p class="MLP_text ParaOverride-1">„Čili se koukáš sám sobě do vočí a&#160;ptáš se, co s&#160;tebou bude,“ dodal jsem.</p>
			<p class="MLP_text ParaOverride-1">„Když ti do toho navíc kecá rádio, tim hůř,“ doplnil Arnošt.</p>
			<p class="MLP_text ParaOverride-1">„Vám nevadí, že jste rukojmí?“ útočil bukanýr.</p>
			<p class="MLP_text ParaOverride-1">„Rukojmí seš ty, my jsme starší lidi,“ řekli jsme.</p>
			<p class="MLP_text ParaOverride-1">„Eště mi začněte argumentovat, jak vás dusili komunisti,“ prskl.</p>
			<p class="MLP_text ParaOverride-1">„Tos nám vzal z&#160;huby,“ řekli jsme. „Vo tom jsme chtěli začít.“</p>
			<p class="MLP_text ParaOverride-1">„Všechno, co tady žvaníte, jsem slyšel už miliónkrát!“</p>
			<p class="MLP_text ParaOverride-1">„A&#160;eště nejmíň miliónkrát uslyšíš,“ řekl Arnošt. „Variace jsou možný, ale nikoliv překvapivý.“</p>
			<p class="MLP_text ParaOverride-1">„Individualita je mýtus,“ dodal jsem, tvrdil to nějaký molekulární biolog na CNN.</p>
			<p class="MLP_text ParaOverride-1">„Ty hovado,“ doplnil Arnošt.</p>
			<p class="MLP_text ParaOverride-1">To bylo ono. Hysterik nás srazil do houfu. Následně jsme se uvolněně bavili a&#160;nosáč mezi nás opakovaně vstupoval se svým neopětovaným partem. Do soumraku jsme vycházeli jako spojenci, kdoví jestli ne kamarádi. Zadní trakty kuchyní vydechovaly temnou lojovou přičmoudlinu, pod nebem křičelo hejno racků. Nad zubatými střechami trčely prastaré cihlové komíny, uvnitř kterých se při asanacích nacházejí vyuzení gnómové, sto let pohřešované rakousko-uherské prostitutky, drátem svázané opičí mumie. Nad věží Klementina škrtl kopýtkem meteorit.</p>
			<p class="MLP_text ParaOverride-1"><span class="MLP_znak_kurziva_11b">Duende, to byl zase nápad,</span> měl Arnošt napsáno na čele. Noční vzduch nám hodil chuť na závěrečné pivo. Podnik se nazýval Apropos. Usedli jsme na pusté zahrádce pod šňůru žárovek v&#160;koutě vnitrobloku. Pingl přispěchal, odspěchal. Ve tmě dvora před námi měkce skákala chlupatá těla, hopkali tam mourkové.</p>
			<p class="MLP_text ParaOverride-1">„Koťátka,“ prohodil jsem.</p>
			<p class="MLP_text ParaOverride-1">„Koťátka, potkani,“ zahučel Arnošt a&#160;zamlaskal. „Mně se ti tuhle přihodilo něco neblahýho, můžu ti to povědět? Chodil jsem se psem po Brdech, v&#160;lesích. A&#160;v&#160;takový zvlněný bučině se pes najednou rozštěká a&#160;neni k&#160;zastavení. Vidim na stromě něco atypickýho. Jdu blíž, pes šílí. Ke kmeni přidrátovanej igelit. Vevnitř něco jako prasečí kůže, je to zapařený, zkoušim to votřít rukou. A&#160;vidim&#160;– pysky, huba, lidský rty, rozumíš, nad tim dvě díry do nosu, nos, nad nim prázdný víčka, řasy, vobočí, podle všeho staženej ksicht. Mazal jsem pryč, jak nejrychlejc to šlo.“</p>
			<p class="MLP_text ParaOverride-1">V&#160;ošatce ležela houska, roztrhl jsem její křehké tělo, vyrobil několik žmoulanců a&#160;hodil je do tmy pobíhajícím hryzounům.</p>
			<p class="MLP_text ParaOverride-1">„Utek bych taky,“ řekl jsem, „a navíc bych čtvrt roku nečet zprávy.“</p>
			<p class="MLP_text ParaOverride-1">„Ty je nemusíš číst povinně v&#160;práci?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Vidiš, já jo. A&#160;proč bys je nečet?“</p>
			<p class="MLP_text ParaOverride-1">„Nechtěl bych vidět tu teleobjektivem ulovenou mámu a&#160;nechtěl bych se dočíst, že je u&#160;lesa pomníček zasypanej pivoňkama, <span class="MLP_znak_kurziva_11b">Jaroušek náš drahý, srdce naše </span>a<span class="MLP_znak_kurziva_11b">&#160;</span>todle.“</p>
			<p class="MLP_text ParaOverride-1">„Byla to spíš ženská. A&#160;já ti to vykecal. Vidim, že máš pravdu, dělám to&#160;– tahám lidi do svejch problémů.“</p>
			<p class="MLP_text ParaOverride-1">V&#160;metru na Staroměstské jsme si tiskli ruku jako dva jidášové.</p>
			<p class="MLP_text ParaOverride-1">„Kdy to zkusíme příště?“ nadhodil.</p>
			<p class="MLP_text ParaOverride-1">„S&#160;tebou už radši nikdy, Arnošte,“ odříkával jsem mu do nevyhýbavých panenek, drže jeho tvrdou varaní pracku, zatímco vagón polykal svátečně ustrojené podomky, hrnoucí se z&#160;koncertní síně. „Ať je to pravda nebo ne, zmiňoval ses o&#160;ňákym svym známym, kterej částečně i&#160;kvuli tobě zaklepal bačkorama.“</p>
			<p class="MLP_text ParaOverride-1">„To bohužel pravda je, inženýr Hrbek.“</p>
			<p class="MLP_text ParaOverride-1">„Nic ve zlym, ale nemám potřebu dávat dřeň víc než je nutný, respektive zajímavý.“</p>
			<p class="MLP_text ParaOverride-1">„Chápu.“</p>
			<p class="MLP_text ParaOverride-1">„Víš, co mi ale nejde na rozum? Nad ránem jsem viděl na tvojí zahradě asi takhle velký zvíře, jak tlačí míč.“</p>
			<p class="MLP_text ParaOverride-1">„To byl náš pes, von trpí nespavostí.“</p>
			<p class="MLP_text ParaOverride-1">S&#160;tím jsme se rozloučili. Nenašel jsem způsob, jak se zeptat, co s&#160;ním na zahrádce tolikrát bouchlo o&#160;zem. Taky asi nevěděl.</p>
			<p class="MLP_text ParaOverride-1">Cestou domů jsem absolvoval ještě jedno bleskové interview. „Mrdák patří do pipiny!“ sdělil mi večerní chodec. „A&#160;kam patří ta?“ ptal jsem se. „Ta patří do postele.“ Řeč jako břitva. Vlažný vítr rval ze spěchajících postav košile, koruny stromů chrastily jako košťata. Tělnaté dívce se přilepil na záda mikrotenový pytlík, její druh ho plynulým pohybem ruky smetl, oba se zasmáli.</p>
			<p class="MLP_text ParaOverride-1">Doma jsem polkl paralen a&#160;pustil si <span class="MLP_znak_kurziva_11b">Den kobylek.</span></p>
			<p class="MLP_text ParaOverride-1"><span class="MLP_znak_kurziva_11b">Sedím v&#160;autobuse,</span> napsal mi Arnošt. Držel jsem v&#160;ruce mobil, přemýšleje, co spontánně odpovědět, a&#160;sledoval zpočátku nevinný příběh ctižádostivého kreslíře a&#160;povrchní hopsalky. Příběh o&#160;tom, co se začne dít, když prázdnota dospěje do třaskavého stádia. <span class="MLP_znak_kurziva_11b">V&#160;tak velkým baráku bych se bál sám, uvažoval jste o&#160;nájemnících?</span> stepoval žertovný cesťák se zázračnou vodičkou ve čtyřicáté páté minutě a&#160;dvacáté sedmé vteřině.</p>
			<p class="MLP_text ParaOverride-1"><span class="MLP_znak_kurziva_11b">OK,</span> odepsal jsem Arnoštovi. Zadoufal jsem, že se snad nenamíchl nebo neurazil a&#160;že se zase někdy potkáme. Nemůže přece každý každého napořád pouštět k&#160;vodě jen proto, že všude kolem létají nejrůznější sympatie, averze, fantomy, předčasné závěry. To by to pouštění brzy nebralo konce.</p>
			<p class="MLP_text ParaOverride-1">A&#160;co teprve Homer Simpson, hrůzný panic a&#160;uplakánek! Ten, který je v&#160;0:57:56 objeven sadistickým dítětem: <span class="MLP_znak_kurziva_11b">Mám tě, ty nacistickej špióne!</span> Stejným, které potká mezi zaparkovanými fordkami ve 2:04:26, vláčeje kufry ulicí. <span class="MLP_znak_kurziva_11b">Bestie,</span> křičí. Vzápětí křupne první kostička.</p>
			<p class="MLP_text ParaOverride-1"><span class="MLP_znak_kurziva_11b">OK. Odpověď je ANO,</span> přišlo mi z&#160;éteru. Marná sláva, bylo v&#160;něm něco studeného, studeného a&#160;dravého a&#160;pro mě, přiznám se, i&#160;odporného, neboť jsem ve skrytu duše měšťák. Dravého po způsobu hmyzu, potřeboval se napít mízy, ale věděl, kdy přestat. Uměl se včas rozloučit. Všichni věc v&#160;pohodě ustáli, až na toho inženýra. A&#160;ten si za to mohl podle všeho sám.</p>
		</div>
</body>
</html>