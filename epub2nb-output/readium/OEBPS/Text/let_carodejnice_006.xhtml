<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>let_carodejnice-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="let_carodejnice-2" xml:lang="cs-CZ">
		<div class="_idGenObjectStyleOverride-1">
			<p id="_idParaDest-1" class="MLP_uroven2_kapitola ParaOverride-1">1. Mnohokrát slyšené</p>
			<p class="MLP_text_bez1radku ParaOverride-1">Držel jsem se tyče, vyhlížel ven a&#160;registroval, jak mě postupně naplňuje bezdůvodné dopolední štěstí. Ve vzduchu nebylo nic mimořádného, snad jen lidi v&#160;tramvaji byli cítit víc než obvykle. Nějak to už začínalo jít nade všechny meze, vedra sužovala město druhý měsíc. Přenesl jsem váhu na levou nohu, v&#160;pravé mi pořád škubalo, zánět, antibiotika. Mohl jsem zůstat doma tři neděle. Jenomže mi už po týdnu volala šéfka, že mě nutně potřebuje. Zrušil jsem tedy bloumání a&#160;jel jsem. Fajfka mě mezi řadovými přepravovanými brně­la hned o&#160;poznání míň. Už jsem na ni neměl to pravé soustředění. Tramvaj se prokymácela dvojitou zatáčkou a&#160;vplazila se uprostřed nadbytečného přibrzďování a&#160;odbrzďování na most. Pár lidí se přetočilo kolem tyče. V&#160;kapse mi zaťukal telefon.</p>
			<p class="MLP_text ParaOverride-1">„Ano,“ řekl jsem.</p>
			<p class="MLP_text ParaOverride-1">„Ve 100+1 píšou, že v&#160;lidskym pupíku žije nezávislej komplex hub a&#160;baktérií,“ řekla Barunka, „který produkujou ňákej psychedelickej alkaloid. Tak teď konečně vim, proč tam lidem strkáš nos.“</p>
			<p class="MLP_text ParaOverride-1">„Tak to konečně vim taky.“</p>
			<p class="MLP_text ParaOverride-1">„Co právě děláš?“</p>
			<p class="MLP_text ParaOverride-1">„Jedu do práce.“</p>
			<p class="MLP_text ParaOverride-1">„To máš, pyšane, cukrovej život, já dávno zařezávám.“</p>
			<p class="MLP_text ParaOverride-1">„Měl jsem ten zánět, že jo.“</p>
			<p class="MLP_text ParaOverride-1">„Každej něco má, mě zas budí už druhej měsíc v&#160;sedum ráno country, kterou si pouštěj dělníci na lešení za voknem,“ vrčelo mi do lícní kosti, „budeme mít novou fasádu. Zateplenou, růžovou.“</p>
			<p class="MLP_text ParaOverride-1">„Růžová je holt jedna ze tří možností.“</p>
			<p class="MLP_text ParaOverride-1">„Druhá je žlutá, a&#160;jaká je třetí?“</p>
			<p class="MLP_text ParaOverride-1">Všekazi, kožojedi a&#160;duchamorky, háďátka, mnišky, mšice a&#160;vši. Jeden druhého oťukáváme drobnými klepítky a&#160;s&#160;obrovským zájmem ochutnáváme, rozebíráme a&#160;zkoumáme. Třeba nám to i&#160;nechutná, ale přestat neumíme.</p>
			<p class="MLP_text ParaOverride-1">„Třetí je takzvaná zelinkavá. Aspoň vám nebude foukat do kuchyně, ne?“ řekl jsem a&#160;dvě ženy, zřejmě matka s&#160;dcerou, se na mě podívaly. Starší neměla vůbec žádné rty, vyhlížela jako vzteklá smrt. Vypadaly, že si jedou na gyndu pro výsledek.</p>
			<p class="MLP_text ParaOverride-1">„Ať nám radši fouká, než abych musela denně v&#160;sedum hodin ráno poslouchat <span class="MLP_znak_kurziva_11b">Zachraňte koně, žil jsem jen pro</span> <span class="MLP_znak_kurziva_11b">ně.</span>“</p>
			<p class="MLP_text ParaOverride-1">Když jsme dojeli do půlky mostu, zasvítil nad námi kus protržené oblohy. Vzápětí se to však zase zatáhlo. Hradčany se vlekly po horizontu jako animovaný ještěr z&#160;<span class="MLP_znak_kurziva_11b">Cesty do pravěku.</span></p>
			<p class="MLP_text ParaOverride-1">U&#160;Anděla jsem vystoupil a&#160;vstoupil do obchoďáku. Chodím tudy do práce i&#160;z&#160;práce, je to zajímavější než obcházet blok. Vejdu do haly naplněné obchodním pižmem, vůní čerstvě vybalených, dokonale neužitečných výrobků. Mrknu, komu šlechtí v&#160;devět ráno rychlé ruce kadeřnic odulou spící hlavu, zatímco žhavé vakuum venku kruší vše živé. Beze spěchu projdu výlohy, knihy, muziku, optiku, elektroniku. Nejraději mám buňku, kde dráždí oko zájemce řada skutečně podivných piškuntálií. Nemůžu se nabažit zákoutí zabydleného těžkými stojany s&#160;globusy všech velikostí, na nichž je každý stát vylíčen jinak barevnou plochou. Z&#160;bolavě modrého oceánu svítí perleťová Kanada, jantarová Čína, malachitová Brazílie, achátové Monako, olivínová Indie. Nebude zadarmo tahle radost, když certi­fikát hlásí, že jde o&#160;samé polodrahokamy a&#160;rovník je, můj ty ferdo, vyložen karátovým zlatem. Zbytek krámu vyplňovala majoliková vejce, sošky leopardů a&#160;zhovadilé špacírštoky. Na polici se kácela ke straně fronta anorektických božstev, Osíris s&#160;mrtvým pohledem, jak saze černý Anubis, optimálně prsatá Sachmet, Hor s&#160;červíkem v&#160;zobáku, s&#160;přichyceným kouskem dřevité vlny asi.</p>
			<p class="MLP_text ParaOverride-1">V&#160;rámci navyklé trasy jsem dospěl k&#160;nožířství. Na první pohled mi padl do oka jednoduchý, lehce zakřivený nůž s&#160;pryžovou rukojetí. Vedle všelijakých pajzáků a&#160;zubatých vyhazováků vypadal jako kníže Rohan mezi hadrníky. Nepatrně mi zkalil radost nápis na čepeli, <span class="MLP_znak_kurziva_11b">outdoorsman, </span>nicméně byl překrásný. Z&#160;jeho tvarů vyzařovala staletá elegance účelu. Nalepil jsem nos na sklo, abych si ho pořádně prohlédl. Prodavač zareagoval a&#160;přitočil se.</p>
			<p class="MLP_text ParaOverride-1">„Poslední kus,“ dýchl mi do tváře, „do třicátýho platěj slevy.“</p>
			<p class="MLP_text ParaOverride-1">„A&#160;co děláš teď?“ ptala se Barunka, když jsem přijal hovor.</p>
			<p class="MLP_text ParaOverride-1">„Asi si kupuju nožík.“</p>
			<p class="MLP_text ParaOverride-1">„A&#160;neuděláte chybu,“ pospíšil si komediant.</p>
			<p class="MLP_text ParaOverride-1">„Tak se neřízni.“</p>
			<p class="MLP_text ParaOverride-1">„Jo,“ řekl jsem, „vezmu si ho.“</p>
			<p class="MLP_text ParaOverride-1">Muž otevřel vitrínu, dal mi nůž na chvíli podržet a&#160;přesunul se k&#160;pokladně.</p>
			<p class="MLP_text ParaOverride-1">„Bohužel k&#160;němu nemám originál krabici,“ dodal.</p>
			<p class="MLP_text ParaOverride-1">„Nevadí,“ řekl jsem, zaplatil požadovanou částku, strčil kudlu do tašky a&#160;pokračoval.</p>
			<p class="MLP_text ParaOverride-1">Co je to za úvahu, kupuješ si nůž, tak se neřízni, odfrkával jsem u&#160;semaforu mezi obchoďákem a&#160;nemocnicí. Naproti stojícím mohlo připadat, že si zpívám. Nestál jsem jim ovšem za pohled, Anděl je od rána do noci různých zpěváčků plný.</p>
			<p class="MLP_text_bez1radku_-12-0- ParaOverride-1">Drtinova ulice stála uprostřed zeleně, tajuplná a&#160;rovná jako lyže, a&#160;mírně stoupala k&#160;chundelatému hrbu Petřína. Akáty vzdorovaly dusnu s&#160;nehybnými listy. Celková nehybnost byla stvrzena čerstvě položeným žhnoucím asfaltem. V&#160;tichu drnčely sbíječky, datlové velkoměsta, a&#160;k&#160;tomu zněla zvonkohra lešenářských trubek, podporovaná bezpočtem kladívek a&#160;rozbrušovaček. Minul jsem vydavatelství Cosmopolitanů a&#160;Harper’s Bazaarů, kde jsem kdysi vydržel v&#160;pracovním poměru přesně čtyři dny. Kladný dojem z&#160;Drtinovy jsem si tím však zkazit nenechal, měla do sebe takhle v&#160;létě cosi balkánského.</p>
			<p class="MLP_text ParaOverride-1">Ohnul jsem kroky doprava, pak zase doleva a&#160;vešel do jiného, menšího vydavatelského domu. Výtah mě vynesl bez příhod do čtvrtého patra. Čekala tam na mě klidná, skoro příjemná práce editora v&#160;jednom týdeníku. Nechtělo se po mně víc, než abych si nechal mozkem protékat cizí slova, sem tam některé vyměnil, po­opravil. Vyházel ukazovací zájmena, vyběhané výrazy nahradil méně omletými. Abych nechal pleskat klauzule, floskule a&#160;fráze.</p>
			<p class="MLP_text ParaOverride-1">Prošel jsem chodbou, rozdal pár pozdravů, sedl jsem do kóje. Ťuknutím do ikony oživil molocha sítě. Pootevřel jsem brašnu, vyndal kudlu z&#160;pouzdra a&#160;rychle si ji prohlédl. Pořád mi připadala nádherná.</p>
			<p class="MLP_text ParaOverride-1">Na chodbě u&#160;okna pokuřovaly dvě redaktorky. „Víš ale, co je na nehty úplně nejlepší?“ repetily.</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Pomáznout je ušním mazem, to se vydržej lesknout celej den.“</p>
			<p class="MLP_text ParaOverride-1">„Holky?“ zahalekal jsem.</p>
			<p class="MLP_text ParaOverride-1">„Ááno?“</p>
			<p class="MLP_text ParaOverride-1">„A&#160;jak ten maz těžíte?“</p>
			<p class="MLP_text ParaOverride-1">„Tyčinkou,“ řekla jedna.</p>
			<p class="MLP_text ParaOverride-1">„Pomocí tyčinky Kalypso,“ dodala druhá a&#160;vydala zvuk podobný vrzání pelesti. Do toho někde blízko zazvonil budík.</p>
			<p class="MLP_text ParaOverride-1">„To zvoní tobě,“ řekly holky, „vyměnili nám pevný linky.“</p>
			<p class="MLP_text ParaOverride-1">Pod pohozenými papíry a&#160;plachtami jsem nahmatal sluchátko. „Ano,“ řekl jsem.</p>
			<p class="MLP_text ParaOverride-1">„Tos věděl, jak může bejt hezký jíst banán v&#160;čokoládě, když sedim s&#160;mámou, máme každá svuj a&#160;zrovínka vedle nás sedí Bém se svojí mámou a&#160;taky maj před sebou banán v&#160;čokoládě?“</p>
			<p class="MLP_text ParaOverride-1">„Jemu ten banán zaplatim z&#160;daní rád,“ zahučel jsem.</p>
			<p class="MLP_text ParaOverride-1">„Proč jemu jo a&#160;jinýmu ne?“</p>
			<p class="MLP_text ParaOverride-1">„Je jedinej, kdo nemá ksicht jak z&#160;hrubě satirickýho komiksu.“</p>
			<p class="MLP_text ParaOverride-1">„To je snad horší, ne? Má kapacitu tě zklamat.“</p>
			<p class="MLP_text ParaOverride-1">„To je, jako kdyby mě mohlo zklamat třeba rádio.“</p>
			<p class="MLP_text ParaOverride-1">„Ty ňáký posloucháš?“</p>
			<p class="MLP_text ParaOverride-1">„Vůbec.“</p>
			<p class="MLP_text ParaOverride-1">„Takže tě zklamalo.“</p>
			<p class="MLP_text ParaOverride-1">„Znudilo, což neni totéž.“</p>
			<p class="MLP_text ParaOverride-1">Holky odešly na oběd. Vzduch od větráků listoval v&#160;papírech a&#160;rozfoukával je po koberci. Ověřil jsem si, že jsem v&#160;místnosti sám, hodil jsem na zem zlaté stránky, vytáhl nůž, klekl a&#160;vší silou bodl. Špička pronikla do strany 726. Byl jsem spokojen. Schoval jsem kudlu a&#160;šel se taky najíst. Ve výloze řeznictví na Arbesáku se vznášela ovce ve skoku, stažená a&#160;vykuchaná, ale nikoli bez hlavy. Z&#160;huby jí trčel černý jazyk. Chodník sálal, teploty neklesaly pod pětatřicet a&#160;ona visela na hácích dennodenně. Uvažoval jsem, jak to asi dělají. Buď ji dávají na noc do mrazáku, nebo aranžují každé ráno novou. Tak jako tak do ní dávají drát či co, aby držela tvar.</p>
			<p class="MLP_text ParaOverride-1">Když jsem položil tác s&#160;jídlem na pult, aparát se rozvibroval.</p>
			<p class="MLP_text ParaOverride-1">„Co děláš, že to tak praská?“ ptala se.</p>
			<p class="MLP_text ParaOverride-1">„Jim.“</p>
			<p class="MLP_text ParaOverride-1">„A&#160;co, v&#160;takovym vedru?“</p>
			<p class="MLP_text ParaOverride-1">„Ledvinky, voněj přesně jako ty ze školní jídelny.“</p>
			<p class="MLP_text ParaOverride-1">„Chcankama, to ti chutná. S&#160;rejží?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Co mi to šeptáš?“</p>
			<p class="MLP_text ParaOverride-1">„Že když vezmeš do ruky horkej talíř, tak tě nemůže nenapadnout&#160;–“</p>
			<p class="MLP_text ParaOverride-1">„Že bych se poblinkala, ale ty spíš přemejšlíš vo klidu nebo vo energii.“</p>
			<p class="MLP_text ParaOverride-1">„Jak to víš?“</p>
			<p class="MLP_text ParaOverride-1">„Vobraz tvý psychiky tvoří takovej triangl, v&#160;prvním rohu je otázka energie a&#160;co s&#160;ní, ve druhym klid, jak ho mít co nejvíc, a&#160;ve třetím ženský, jak se jich šup šup zbavit, abys měl klid a&#160;moh přemejšlet vo energii. A&#160;na cos přišel?“</p>
			<p class="MLP_text ParaOverride-1">„A&#160;tak nebudu tady řvát.“</p>
			<p class="MLP_text ParaOverride-1">„Tak mi to pošeptej.“</p>
			<p class="MLP_text ParaOverride-1">„Energie je život hmoty,“ řekl jsem a&#160;vysloužil si zhnusenou pozornost spolustolovníka po levici. „Svět se nedá dělit na živej a&#160;neživej, rozumíš. Je to život sám.“</p>
			<p class="MLP_text ParaOverride-1">„Neděláš si ze mě psinu, že ne? Neděláš si z&#160;Baruny tak šikovně prdel, že to vona nepozná, že ne? Co noha, bolí?“</p>
			<p class="MLP_text ParaOverride-1">„Je to lepší.“</p>
			<p class="MLP_text ParaOverride-1">„Skočíme teda večer na kafe? Moh bys mi vyprávět vo energii a&#160;já bych ti visela na rtech, panečku. Ne?“</p>
			<p class="MLP_text ParaOverride-1">„Dneska ne. Zejtra bys nešla?“</p>
			<p class="MLP_text ParaOverride-1">„Šla bych dneska,“ řekla, „končim, přišel Soukup.“</p>
			<p class="MLP_text ParaOverride-1">Dojedl jsem a&#160;vrátil se do redakce.</p>
			<p class="MLP_text ParaOverride-1">„Snad tě moc nezdržuju,“ přihlásila se z&#160;pevné. „Máma vykládala, jak teď náš fotr žárlí na Belmonda, kterej tvrdí v&#160;životopise, že měl přes čtyři sta intimních vztahů, a&#160;fotr ať počítá jak počítá, tak se přes třístovku nepřehoup.“</p>
			<p class="MLP_text ParaOverride-1">„Proč zrovna na něj?“</p>
			<p class="MLP_text ParaOverride-1">„Namlouvá si, že mu je podobnej. Pak vyčet mámě, že ani nemá doma slušnou whisku, aby si moh dát panáka na tlak, já prej se taky vyvedla po ní a&#160;ne po něm, zklamu ho pokaždý, když vo mně slyší. To z&#160;něj vypadlo a&#160;šel. Poď na kafe, nebo už toho mám taky všeho dost. Proč nechceš jít, seru tě?“</p>
			<p class="MLP_text ParaOverride-1">„Ale kdepak,“ řekl jsem. Unikl mi nicméně povzdech.</p>
			<p class="MLP_text ParaOverride-1">„Já to slyšela,“ řekla a&#160;zavěsila.</p>
			<p class="MLP_text_bez1radku_-12-0- ParaOverride-1">Ve čtvrt na sedm jsem se odpojil od sítě, hodil do truhly hrst virů a&#160;sešel po schodech. Jít po schodech, milá starosvětská zábava. Hold zmizelým časům. Když jsem procházel obchoďákem, dostal jsem chuť na šunku, na salát, na něco. Vyprostil jsem nákupní vůz a&#160;vtlačil jej do chrámu potravin. Třicátníci nakládali u&#160;vidiny večerní švandy grilovací klobásky, starci bagrovali točeňák, skupina sektářů se probírala předraženými drobky prošlých gorgonzol. Ženy tlačily přetékající koše. Z&#160;Ďáblic a&#160;z&#160;Řep, z&#160;dalekých hnízdišť se po nich už už natahovaly tisíceré zmlsané zobáčky. Vozy si vjížděly do cesty a&#160;s&#160;malátnou neodvratností se srážely. Přiložil jsem k&#160;uchu sluchátko.</p>
			<p class="MLP_text ParaOverride-1">„Budu stručná,“ hlásila. „Právě jsem roztřískala tu toyotu, co mi dal fotr velkoryse k&#160;užívání, poněvač sám si koupil bavora. Což vod něj bylo velký gesto smíření, jako že jsem sice pořád stejná kráva, ale von mi přesto dává eště šanci. A&#160;prd, vlít do mě Peršan, škoda za tři sta tisíc. Když mi to došlo, tak jsem chodila po asfaltu, sbírala rozsypaný kusy plechu a&#160;cpala je do kufru. Nemohli mě vod toho dostat. Asfalt byl horkej a&#160;lepil se.“</p>
			<p class="MLP_text ParaOverride-1">„Kdo?“</p>
			<p class="MLP_text ParaOverride-1">„Asfalt.“</p>
			<p class="MLP_text ParaOverride-1">„Kdo tě vod toho nemohl dostat?“</p>
			<p class="MLP_text ParaOverride-1">„Policajti, kdo jinej.“</p>
			<p class="MLP_text ParaOverride-1">„A&#160;jak se to stalo?“</p>
			<p class="MLP_text ParaOverride-1">„Pozdě jsem zabrzdila, no. Nešel bys sakra na to kafe večer?“</p>
			<p class="MLP_text ParaOverride-1">„Dneska ne. A&#160;jinak seš v&#160;rychtyku, nebolí tě hlava, za krkem? Nejseš v&#160;šoku?“ řekl jsem a&#160;strhl ze stojanu trs mikrotenových pytlíků. Zkoušel jsem je otevřít fouknutím, pak nehtem, mnutím a&#160;nakonec znovu foukáním.</p>
			<p class="MLP_text ParaOverride-1">„Ne, akorát jsem se nedokázala vodpárat vod těch střepů, kolem hučely tiráky a&#160;já to měla všecko zpomalený, sbírala jsem kusy nárazníku, sklo, ňáký dráty. V&#160;žádnym šoku nejsem, jsem čerstvá jako sup. Akorát mě bolí retní pouzdro, co jsem toho zas musela přes den nažvanit. Kde seš?“</p>
			<p class="MLP_text ParaOverride-1">„V&#160;potravinách.“</p>
			<p class="MLP_text ParaOverride-1">„Baruna se eště vohlásí, je dost úporná, dost úporná.“</p>
			<p class="MLP_text ParaOverride-1">Stání ve frontě u&#160;pokladny bylo zostřeno tím, že skrz nás občas profrčela vysoká čamrda ve firemním dresu na inlinech se stohem krabic. Rodiny, obalené hrozny smrkáňat, jí tak tak stačily uhýbat. Vedle kasy stál nevelký kudrnáč v&#160;modročerné bundě s&#160;odznakem. Fronta se kolébala, on každého zhoupl v&#160;cukajícím oku. Rysy mu muchlal jakýsi aktivní neklid. Do toho hovořil s&#160;neurvale stavěnou zrzkou, markující zboží. Najednou se vedle mě ocitla stařena, strupatý šňupák jí trčel mezi povislými tvářemi jak rypák z&#160;rytířské helmy. Začala šíbovat s&#160;košem. Hlavu držela u&#160;ramene, aby ze sebe mohla ve stavu nouze udělat chudinku. Vydalo to na únavně dlouhou sérii machinací, než se definitivně zařadila přede mě. Několikrát narazila vozem na okraj pokladny, než se trefila.</p>
			<p class="MLP_text ParaOverride-1">„Todle by nemělo chodit mezi lidi,“ pronesl ostrahář nad její hlavou.</p>
			<p class="MLP_text ParaOverride-1">„Co?“ ptala se zrzka a&#160;harašila ukazovákem v&#160;přihrádce.</p>
			<p class="MLP_text ParaOverride-1">„Že bych takovej humus nepouštěl mezi lidi,“ mířil kudrnáč na babu bradou, „to už patří do pece.“</p>
			<p class="MLP_text ParaOverride-1">„Chorche, to neřikéj,“ udrolila kasírka a&#160;odpočítávala mince.</p>
			<p class="MLP_text ParaOverride-1">Asi jsem na něj hleděl déle a&#160;jinak, než byl zvyklý. Registroval to. V&#160;klidu vyčkal. Když jsem zaplatil a&#160;odjížděl s&#160;vozíkem, popošel za mnou.</p>
			<p class="MLP_text ParaOverride-1">„Ukázal byste mi s&#160;dovolením,“ vsykl slinu.</p>
			<p class="MLP_text ParaOverride-1">V&#160;koši ležel už jen rajský protlak a&#160;čokoláda s&#160;nápisem excellence. Proč tu jsem koupil, nevím. Někomu ji dám. Stáli jsme u&#160;sloupu. Za jeho zády se řehnilo vysokánské mužstvo v&#160;červených mikinách, nějací driblovači, skákači. Ohýbali se až na něj, jak se smáli. A&#160;on byl typ, kterého trápí každý milimetr. Chorche.</p>
			<p class="MLP_text ParaOverride-1">„V&#160;zájmu klidu bych vám radil,“ řekl ještě.</p>
			<p class="MLP_text ParaOverride-1">Ztratil jsem náladu odpovídat. Konejšit nabuzeného slouhu, co to přehání s&#160;anaboliky. Volit slova. Vysvětlovat. Nechtělo se mi. Taky mě bolela ta noha. Sáhl jsem do tašky, vytáhl nůž a&#160;vrazil ho do něj. Doprostřed, trochu doprava. Vjel dovnitř jako nic. Píchl jsem, myslím, dvakrát. Což mě překvapilo. Škublo to s&#160;ním, hluše žbluňkl. Ovanula mě kolínská. Zadoufal jsem, že se to nestalo. Že šlo o&#160;nezdařený pokus o&#160;vtip. Chorche však narazil zády na sloup a&#160;sesul se dolů. Ústa měl stažená do šklebu jako někdo, kdo se pokouší natahovat moldánky. Ohlédl jsem se, všude spousta lidí. Část uhýbala další figuře na inlinech, zbytek upíral oči do košů, do stropu, na zem. Pokladní zápasila s&#160;šuplíkem. Tak, řekl jsem si. Teď se povezeš. Utéct nemůžeš, darmo by ses zesměšnil. Stůj a&#160;mlč. Svět se ke mně nahrnul v&#160;poryvu mnohohlasého řevu. „Co tu děláš, knote?“ ryčel kdosi. „Kupuju čapaty a&#160;pekoríno!“ volal jiný. „Echeché,“ křičeli oba. „Hodinu jsem se sprchovala!“ ječel další hlas.</p>
			<p class="MLP_text ParaOverride-1">Pochopil jsem, že se mě to netýká. Prostě řev. Vrátil jsem kudlu do tašky, sebral igelitku s&#160;nákupem, protlačil jsem se mezi chrochtajícími baskeťáky, prokličkoval davem k&#160;posuvným dveřím. Vedle nich stála další ostraha. Viděl jsem každý chlup na jeho bundě. Přišlo mi nemožné ho beze všeho minout, ale stalo se. Stál jsem v&#160;skleněné pasti Anděla. „Dobrý den, moh byste řisvět na vostižený děti?“ přistoupil ke mně kluk v&#160;šále.</p>
			<p class="MLP_text ParaOverride-1">„Ne,“ řekl jsem.</p>
			<p class="MLP_text ParaOverride-1">„Částka dobrovolná,“ řekl a&#160;vtáhl nosem nudli. „Nebo si kupte svíčku.“</p>
			<p class="MLP_text ParaOverride-1">Měl jsem dojem, že vidím o&#160;něco ostřeji. V&#160;dálce nad Plzeňskou jsem zahlédl cosi neuvěřitelně milého&#160;– nad červenou střechou čněly špičky kostelních věží. Ty, co tam čněly vždycky. Když se jde Plzeňskou k&#160;mostu, postupně mizí, až zmizí. Co to je asi za kostel.</p>
			<p class="MLP_text ParaOverride-1">Počkal jsem na zelenou, přešel křižovatku a&#160;ocitl jsem se v&#160;ulici Na Bělidle. V&#160;díře vrat stála hrstka výrostků. Strnule na mě civěli. O&#160;kus dál vyprskla herna na chodník snědé hráče, kteří do sebe v&#160;úprku tvrdě boxovali. Smíchov se nafukoval a&#160;vydechoval. <span class="MLP_znak_kurziva_11b">Půjčovna kojeneckých vah,</span> bylo psáno ve výloze. Došel jsem ulicí k&#160;řece, dokráčel k&#160;mostu, sešel na nábřeží. Opřel jsem se o&#160;modře natřený sloupek s&#160;cedulí. Odehnal jsem mouchy. Po vodě se hnaly rytmicky tleskající vlnky. Chtěl jsem mezi ně plivnout, ale neměl jsem slinu. Zase jsem odehnal mušky. Rozhlédl jsem se a&#160;vytáhl nůž. Nebyla na něm krev, jen nahnědlá mázdra. Průsvitný šlem či co. Upustil jsem <span class="MLP_znak_kurziva_11b">outdoorsmana</span> do vody. Vystoupal jsem na most, na schodech ležela dámská rukavička. Dal jsem se po levé straně mostu. Celou dobu jsem šel po obrubníku. Párkrát jsem se ohlédl. Veslice ťukaly do hladiny jako tiplice. Při dalším ohlédnutí jsem spatřil u&#160;mola zakotvenou arogantně obrovskou motorovou jachtu, spíš hvězdolet. Z&#160;nástavby vlálo telefonní číslo, asi k&#160;pronájmu. Dojet si v&#160;temném korábu do Davle na pfeffer stejk a&#160;zpátky, proč ne. Na Palačáku jsem počkal na tramvaj. Igelitku s&#160;nákupem jsem držel v&#160;ruce. Mraky vypadaly, jako by se chystaly každou chvíli klesnout rovnou na chodník.</p>
			<p class="MLP_text ParaOverride-1">Doma jsem za sebou zamkl, ze zvyku otevřel tašku, vytáhl svíčku. Hranatá, těžká, koupil jsem ji tedy asi. Hodil jsem ji do koše, totéž jsem provedl s&#160;prázdným pouzdrem. Vzal jsem zvonící telefon.</p>
			<p class="MLP_text ParaOverride-1">„Poslechni si, co se stalo před půl hodinou! Fotr zaparkoval u&#160;Národního a&#160;vodskočil si na pouhejch pět minut za ňákou svojí metresou, a&#160;když se vrátil, bavor v&#160;čudu. A&#160;víš, co udělal ze všeho nejdřív?“</p>
			<p class="MLP_text ParaOverride-1">„Volal, abys mu vrátila toyotu.“</p>
			<p class="MLP_text ParaOverride-1">„Jenom prej na tři neděle, než si to ňák zařídí, poněvač teď hlavně musí mít v&#160;čem jet do Mnichova. Takže tě musim znovu a&#160;důraznějc poprosit, jestli bys se mnou neskočil na kafe.“</p>
			<p class="MLP_text ParaOverride-1">„Skočim.“</p>
			<p class="MLP_text ParaOverride-1">„Fakt?“ znejistěla. „Neřikáš to moc tento, nechceš bejt radši doma? Můžem taky jindy.“</p>
			<p class="MLP_text ParaOverride-1">„V&#160;půl tam budu,“ řekl jsem. Byl květen. Poprvé za kvartál jsem se na něco nevymluvil.</p>
			<p class="MLP_text ParaOverride-1">„Kolikátý ale?“</p>
			<p class="MLP_text ParaOverride-1">„Devátý.“</p>
			<p class="MLP_text ParaOverride-1">„A&#160;nezapomeň mi vzít víš co.“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Máš amnézii, pyšo, z&#160;toho, že žereš ty prášky na spaní.“</p>
			<p class="MLP_text ParaOverride-1">„Nespat je údajně horší.“</p>
			<p class="MLP_text ParaOverride-1">„Něco pro věc udělat můžeš. Třeba dej pryč tu telku, co máš metr vod hlavy, vona vyzařuje, i&#160;když je vypnutá. Nic dobrýho.“</p>
			<p class="MLP_text ParaOverride-1">Šel jsem do pokoje, vytáhl ze zdi anténu, smotal kabel. Pak jsem ještě kladivem a&#160;kombinačkami zničil přípojku, abych si to už nemohl rozmyslet. Vynesl jsem televizi před dům, postavil na chodník. Neměl bych vlastně zvracet? Nedělá se to, údajně? Neměl bych radši teď, než aby to na mě přišlo v&#160;tramvaji nebo před Barunou? Chvilku jsem chrčel nad mísou se třemi prsty v&#160;jícnu. Pak jsem si všiml, že na porcelánu lpí kus neřádu. Vzal jsem štětku a&#160;pořádně jsem to vydrbal. Polil savem a&#160;vzal to ještě jednou. Umyl jsem si ruce. Odhrnul jsem závěs, vyhlédl ven. Bedna stála na dlažbě pod zoufale ořezaným akátem, kdo by chtěl patnáct let starý křáp. Zasunul jsem nohy do sandálů a&#160;vyrazil. Okna v&#160;ulici byla do jednoho otevřená. Obyvatelé větrali, aby se aspoň večer nadechli.</p>
		</div>
</body>
</html>