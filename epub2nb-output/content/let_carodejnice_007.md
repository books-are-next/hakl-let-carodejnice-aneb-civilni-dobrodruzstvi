---
title: 2\. Dejchej!
contentType: prose
---

Prostor bistra neobsahoval nic, co by mohlo fungovat jako důvod, proč se neobrátit a nejít jinam. My si však zvykli chodit sem, když už. Za pultem přecházela majitelka podniku, masivní blondýna s těžkým tygřím obličejem, o které se tvrdilo, že je hodně na chlapy a že občas přefikne nepozorného hosta přímo tam někde vzadu u mrazáku. Bar se jmenoval Barakuda. To byl možná ten důvod. Rádio hrálo. Barunka seděla v koutě a na ukazováku levé ruky měla flastr, ze kterého zuby vytahovala nit.

„To je nefér,“ vyprskla vlákno.

„Je,“ souhlasil jsem.

„Já bych si přála, aby už to skončilo.“

„Co?“

„Ty víš. Hlavně nezačni vopakovat, že ti bude čtyřicet a že seš nudnej, sobeckej, rozvedenej. A co mám dělat, když se mi vo tobě zdaj sny? Dneska jsi ve mně měl dva prsty, honil sis péro a moc ses mi vomlouval, že neznáš jinej způsob, jak se mnou navázat dialog.“

„Dva prsty, celej já – nic pořádně,“ řekl jsem a přihlížel, jak si nípá náplast.

„Strouhala jsem si k vobědu vokurku,“ podotkla. „Dva jsou dost, dyť jsem jak za groš kudla.“

„Protože nejíš, dej si něco.“

„Co si mám dát?“

„Něco neutrálního, třeba smažák.“

Dala si kuřecí tortilu. Díval jsem se stranou. Co prováděla s jídlem, bylo hotové voodoo. Všechno pokrájela a překrájela na kousky, ty pak přesouvala po talíři a za neustálého dalšího řezání a urovnávání si tu a tam vzala drobek, který neprodleně zapila. Nejedla, pitvala. _Ein, zwei, polizei, drei, vier, grenadier,_ hrála jí k tomu Evropa 2.

Vedle toho jsem byl nucen opakovaně odolávat zvláštnímu psychomotorickému zkrutu, do něhož mi hnala míchu nejistota, co že se mi to dneska vlastně přihodilo.

„Huš, kluku!“ řekla. „Cuká ti žíla na krku, víš to?“

„Stal se mi průser.“

„Jakejpak se ti moh stát průser, když skoro nežiješ?“

„Někomu jsem nechtě ublížil.“

„Přejels někoho?“

„Nemám auto, něco horšího.“

„Něco, kvůli čemu tě budou nejspíš hledat? Kdy se to stalo, jo teďka! V kolik? Viděl tě někdo? Do háku musíš? Dovolenou si vzít nemůžeš?“

Poprvé, co jsem ji znal, kladla praktické otázky. Případy, anomálie, excesy, s tím ona uměla. Na některé jsem našel jednoslabičnou odpověď, na jiné ani tu ne.

„A nechtěl by ses u mě na ňákej den zašít?“ navrhla. „Aby ses zklidnil, vypadáš hrozně.“

„Nevyhrocujeme to trochu?“

„Jenom to trochu dramatizujem. Dejme si poslední, já jedu domu, ty si někde sežeň náhradní ponožky a zvaž to.“

„Dyť ani nevim, kde bydlíš.“

„A proč myslíš, že sem asi chodíme,“ řekla a načmárala mi adresu. „Protože mám bejvák támhle za rohem.“

Podrobil jsem situaci zkoumání a nacházel samá proti. Měl jsem za sebou složitý, dlouho nastavovaný vztah, s bývalou jsem komunikoval, na dceru platil. O další polízanici s animou jsem nestál. Barunka, středně spřízněná duše. Kromě těch slovních asambláží jsme spolu nic nepěstovali. Dávala všemu, pravda, takový příjemně nezávazný, zastřený rozměr. Nic víc. Měl bych jet domů. Jel jsem tedy domů. Tam jsem natlačil do batohu štůsek košil, trik, přidal diář a byl jsem zase venku. Moje televize už na chodníku nestála. Krátce jsem zalitoval hloupé staré bedny. Byly i světlé chvilky, _Smrtonosná past, MTV._

Scházel jsem po schodech křovinatým územím pod Apolinářem. Místy, o kterých před sto lety referoval Egon Ervín Kisch ve fejetonu Jedová chýše, tanec s mrtvolou. Doktoři z patolky sem údajně chodili štípat do zadku medičky a též různá chátra nalézala azyl v divokém roští. Nemocniční areál tonul ve tmě, jen v zabíleném okně pitevny v postranním dvoře se svítilo. Prošel jsem mezi pustými budovami soudního lékařství, toxikologie a patologie. Na Albertově mě přepadl pocit, že se chovám jako postava z komiksu. Ne jako svobodná figura, jako její opak. Že mířím k něčemu, o čem se ví, jak to dopadne. V Barakudě bylo zhasnuto. Vzápětí jsem spatřil Botičem podmáčený, lešením obklopený, mému srdci zničehonic milý cihlový činžák. Prošel jsem kolem chrastících a ťukajících popelnic, zaklepal, zazvonil. Když jsem se v předsíni zouval, všiml jsem si několika párů mužských bot zasunutých do tlamy botníku.

„Tady někdo bydlí?“ zeptal jsem se.

„Muj muž.“

„Ty seš vdaná?“

„Šťastně vdaná, pyšane.“

„Hm. A kdybych tě teď chtěl kupříkladu začít líbat nebo podobně, tak by ses klidně nechala?“

„Spíš bych ti dala facku. Ty bys mě chtěl už ve dveřích líbat?“

„Ale ne, jenom si vymezuju prostor.“

„Jo, to ty děláváš.“

„A jemu nebude vadit, že tu budu po nocích pískat nosem?“ optal jsem se ještě, to už jsme seděli pod nemilosrdně svítící žárovkou v pokoji a drželi horký čaj.

„Nebude, von je totiž tenhle měsíc v Jižní Koreji.“

Seděli jsme v obyčejném, příjemně zařízeném bytě. Zdála se mi být drobátko nesvá. Byla se mnou zvyklá absolvovat krátká odpolední kafe, někdy do kina, pak tequila a nazdar. Byla zvyklá poslouchat krkolomné výmluvy, obstrukce. A teď tu znenadání sedím a srkám oulong. Hodiny ukazovaly 2:20.

„Heleď,“ řekla, „já se teď převlíknu do nočního trika a pudem spát.“

„To udělej, přece nebudeš spát v týhle smaragdový toaletě.“

„Toaleta je _petrolejová_ a spát v ní nebudu, akorát se prosim nedívej, až se budu svlíkat, poněvač tak daleko my dva spolu nikdy nebudem.“

„Já si beru svuj prášek na spaní, a než bys řekla švec, už tady ze mě bude při sobě jenom huba.“

„Což by možná i stačilo,“ utrousila, rozložila mi křeslo, hodila na něj deku.

Když jsem se vzbudil, byla fuč. Dělala v publicistickém pořadu, od božího rána musela shromažďovat invektivy, které si přes ni vyměňovali různí hodnostáři. Chvíli jsem zkoušel věřit, že byl minulý den, stejně jako všechny předchozí, jen bezbolestný přelud. Pak už jsem musel rozlepit oči a zahájit činnost. Otevřel jsem lednici, snědený jogurt, vyschlý džem. Střídala dvě období, buď jedla a odpočívala, to vypadala jako vytažená z mrazáku. Anebo spala čtyři hodiny denně, nepřijímala potravu a přežvykovala s kravaťáky jejich ulepené ódy. Leckoho by taková dávka temného záření přiotrávila, pokroutila, ale jí tenhle režim svědčil. Na každý pád jí to během těch asketických etap slušelo. V očích měla jas, odhazovala kadeře a pořád měla k ruce diktafonek, naplněný absurdními vyprávěnkami.

Na stole ležel rohlík, ukousl jsem z něj. Na desce šuměl počítač. Co _dělá tvuj muž v Jižní Koreji?_ poslal jsem na její pracovní adresu. _Nechci, abysme to timhle stylem rozebírali,_ přišla odpověď.

Vzápětí telefon: „Nechci se vo tom bavit, chápeš, takže ti ani nevysvětlim, proč se vo tom nechci bavit. Jak ses u mě poprvé vyspal?“

„Fajnově, ale měl bych prosbu.“

„Já vim. Zkusim něco zjistit.“

„Pokud by tě neobtěžovalo mrknout na četku nebo kam.“

„Mrknu na četku nebo kam. Tak večer.“

Při natahování kalhot mě napadlo, že to od ní možná nebude pouhá solidarita. Zvědavost, mnohem spíš. Tuší, že to ze mě vymámí. A to ona vymámí, ze mě dostat cokoliv není problém. Na kývnutí prstem hned bliju klauny. Pustil jsem zbytek nedožvýkaného rohlíku z úst do koše a zamkl byt klíčem, který mi přivázala barevnou šňůrkou na palec u nohy někdy v průběhu spánku.

Lidi v tramvaji se drželi za krk. „Už aby sprchlo,“ modlili se, „tohle nejde!“ a jiní: „Nemá pršet až do konce měsíce.“ Načež ze sebe vydali drobnou porci ranního vzdechu, vznášejícího se pak ve formě kyselých nitek uvnitř vozidla. Vystoupil jsem o stanici dřív a vzal to zadem kolem kostela. Ve stínu kaštanu seděl na kufru trhan, škrábal se pod trikem a opakoval: „Nechte si zdarma změřit tuk, nechte si zdarma změřit tuk.“

Psal jsem, přepisoval, vracel články přispěvatelům k přepsání, pak jsem to po nich stejně ještě předělával. Do toho jsem mluvil na holky a vyťukával nohama v sandálech komplikované rytmy. Vše plynulo bez příhod. Editor nemá na nějaké příhody čas, večer to zabalí, dopíjí, dojídá, užasle popochází. Pak mu někdo zavolá, jestli by nešel na panáka, on jde, sedí a rozkládá. Domů dorazí posledním metrem, snaží se usnout. Kolem páté vešla do redakce jako vždy uklízečka. Nikoho si nevšímala, nikdo si nevšímal jí. Sesypala papíry, vyluxovala. Nakrátko oškubaná, mladá, malá, kašlavá, neforemná. Když brala koš zpod mých nohou, úplně jsem cítil, jak mě nenávidí za to, že si tu sedím.

„Vyber ňáký kino a budeme se dívat,“ navrhla Barunka, přičemž bojovala se sáčkem lískových jader.

Přesunul jsem se k lepenkovým krabicím, zaplněným ohmatanými obaly, popsanými lajdáckými chlapskými verzálkami. Mnoho disků vězelo v potrhaných papírových obálkách, spousta se jich válela jen tak. Bylo znát, že v nich bývá pravidelně blouděno. Vybral jsem americký film z padesátých let, deklarovaný jako horor. Byl o pavoucích. Napřed byli malí, zato jich bylo jako máku. Lezli po okapech, po stromech, ale především žili na zapřenou vzadu v policích supermarketů.

„Hanoběj zboží,“ podotkla Barunka, chroupající ořechy. „A za to přijde trest.“

Členovci se postupně zvětšovali. Herečka otevřela dveře kůlny, zevnitř na ni kdosi hodil gumového noháče, ona do něho plácala. Čišelo z ní, že to pro ni byla navzdory směšnosti atrapy odporná chvilka. Poté se krajinou pohybovala už jenom jediná maketa, zato obrovská, a vytrvale cukala nohama. Učesaný muž vystoupil z limuzíny. Tarantule vyšla z lesa. Nic nepodnikala. Chlap vyndal pistoli, tvor absorboval střely bez povšimnutí. Mužovy nohy opustily trávník. Mezi rozpačitě tvarovanými kusadly se otevřela chlupatá vrátka a chlap byl vtažen. Bylo vidět, jak asistent zevnitř zabral. Příšera odkráčela.

„Snad nevadí, že taky někdy mlčim,“ špitla Barunka.

Na obrazovce se objevily létající talíře. Pořád tentýž film, disk jsme nevyměňovali. Přistály u lesa, otevřely se rampy a po nich vklouzly do světa další tarantule, rovnou už ty veliké.

„Heleď,“ řekl jsem. „A mrkla ses mi teda?“

„Mrkla, ale nic nemaj. Hlavní případ, kterej řešej, je tělo bez obli­čeje, který našli za Zličínem, chyt se toho někdo z radnice. Jinak samý loupežný přepadení, aktivista, co se udusil zvratkama, jedna střílečka a jeden pobodanej, ten a dva chlapi z lítačky jsou na tom blbě. Souvisí něco z toho s tebou?“

Zavrtěl jsem hlavou.

„Takže jo?“

„Ne,“ řekl jsem.

Uvědomil jsem si, že ji znám jen jako lehce ironickou bytost, která umí používat slova. Vůbec ji neznám, zčistajasna u ní bydlím a ke všemu to s ní řeším. Rojnice oblud postupovala obilným lánem k nic netušícímu městečku. Největší z nich zašlápla traktor i s vyjeveným traktoristou. Chlap se divil, až mu vypadl doutník. Tarantule se kymácely mezi domky a vyžíraly jejich obyvatele. Další systematicky bořila benzínovou pumpu, aby spolu s ní vybuchla. Nakonec se to vyřešilo, členovci zmizeli a do ulic se vracely rodinky. Na nebi se zjevila eskadra talířů.

„Letěj pryč, chudinky,“ vzdychla.

„To ale nebyl, jak si možná myslíš, špatnej biják,“ namítl jsem.

„Mně se líbil, já ho viděla poprvý.“

„Krása,“ horoval jsem. „Jednoduchý jak facka! Žádnej digitál, žádná podprahová špína, čistá iluze!“

„Tak schválně, co všecko vydržíš,“ řekla a pustila další kus.

Obraz nám nabídl opuštěnou garáž, osvětlené akvárko, v něm ryby. _Proč má Rejnok ty oči v nádrži na ryby?_ podivil se chlap s ohonem a hleděl do akvária, na jehož dně se vznášely lidské bulvy. _Slídíš za mnou, Lou?_ vystoupil zpoza bedny muž s dočista hranatou hlavou. _Hledám tě, Rejnoku,_ řekl Lou, _nikdes nebyl. Měl jsem práci. Měl jsem o tebe starost. Lžeš,_ pronesl Rejnok, _já a Anna jsme ti ukradený, jde ti pouze vo prachy!_ dodal a chlapa s ohonem zabil.

Do čehož Barunka mluvila, shýbala se, hledala sirky, pila, cosi vykládala. Seděl jsem v uklidňující, vše obalující akustické mlze. „A to si představ,“ říkala, „že tenhleten Tomáš dochází do ňákýho spolku, kde provozujou holotropní dejchání, do toho cucaj ňákej speciální spíd a ve finále si zasouvaj různý předměty do různejch tělesnejch otvorů.“

„Do jakejch?“ zeptal jsem se. „A jakej Tomáš?“

„Mě nikdy nepřizvali, tak naštěstí víc nevim. Jakej Tomáš, copak mě neposloucháš?“

„Mě teď zajímá, co chce udělat Rejnok. Jak to, že stíháš sledovat tolik cílů zároveň?“

„Ženský maj silnější provazec mezi hemisférama, lepší koordinaci,“ pochlubila se.

_Sakra! Byli jsme tak blízko a ten chlap nám pláchnul!_ pokračoval film. _Asi narazil na Rejnoka. Jo. A ten mu za to vytrh obě oči!_

„A jaký předměty používaj?“ nedalo mi.

„Víc nebo míň vhodný.“

„A ty míň vhodný?“

„Mrkni se sám,“ sehnula se a s prasknutím v rameni vyjmula zpod postele středně velikou krabici.

_Anno! Zabiju tě! Vím, že mě podvádíš!_ oznámil Rejnok ulici. _Ááá,_ _ááá! Buch! Ua, ua! Bž! Buch!_ skočili na něj ze všech stran a už kopali a krváceli.

Krabice obsahovala sadu nezdravě zbarvených nástavců. Seděli jsme vedle sebe na kanapátku, já ty předměty vytahoval a kladl je mezi nás. Ve světle stolní lampy se zjevovaly hnusně řasnaté medúzy, velké světélkující buřty, načervenalí nezmaři, všelijaké trychtýře, vývěvy, sežmolené kolíky a měchýře, ukončené madly a šiškami.

„Měli by jít k psychiatrovi,“ řekl jsem.

„Psychiatři jsou mezi nima dva, taky ňákej psychoanalytik, filmovej kritik, pár právníků, pár novinářů, znáš to. Dokumentujou si to na video, což je myslim na věci rajcuje zdaleka nejvíc, že se maj vzájemně v hrsti.“

Jedna šištice reagovala na uchopení tím, že hvízdla. Odhodil jsem ji na koberec.

„Netvrdila jsem, že jde vo sympatickej spolek,“ ohradila se.

_Bž, bž, ááááá, ua, ua,_ řezali do sebe herci.

„A proč to máš u sebe ty?“ zeptal jsem se.

„Tomáš to u mě přechodně deponoval kvůli ňáký žárlivce, se kterou bydlí.“

„Teď by mohli přijít a najít nás tu s touhle zoologickou,“ napadlo mě.

„Voni tak rychlý nebejvaj, neboj,“ řekla a vložila mi studené, příjemným způsobem kostnaté ruce do dlaní. „Nejdřív tak za tejden. Právě jsme se dostali na maximum tělesnýho kontaktu mezi náma,“ upozornila mě.

Zahříval jsem jí hrábě a přemýšlel, co bych asi dělal, kdyby do­opravdy přišli. Pozdravil bych.

„Náhodný potyčky maj značný procento objasněnosti,“ těšila mě, „pokud šlo vo potyčku a byla náhodná. Popovídat si vo tom asi nechceš.“

„Ne.“

„Jak ses při svý povaze moh k něčemu takovýmu připlíst?“

„Nemám chuť vo tom mluvit, večeřelas dneska?“

„Nemám chuť jíst.“

„Tak já si du vzít svuj prášek,“ řekl jsem.

_Nicku!_ znělo za mnou z pokoje, _Majku! Nicku! Majku! Nicku! Dejchej, Majku, dejchej, sakra! Prosím! Snaž se!_

„To jsou hrozný filmy, co tady máš,“ dodal jsem ze svého přístelku do tmy.

„Vida, jaks vobrátil,“ odpověděla mi z postele.
