---
title: 26\. Náměstí Míru
contentType: prose
---

<section>

Opíral jsem se o litinový sloupek před kostelem a na někoho jsem čekal. Svatá Ludmila se leskla jako od oleje, od Strašnic se sem valila černá bouřka.

Zpoza okrasného keře náhle vystoupila Barunka. Měla měňavé petrolejové šaty, k tomu debilní lodičky s kramflekem. Našlapovala, jako by kráčela po kyselině. Trochu až jako tančila, kdoví co jí strašilo v kouli. Mířila ke mně, minula mě. Figuru měla jako lusk a svetřík za ní vlál. K aortě mi sáhla neviditelná ruka minulosti. Jen běž, bláznivá, bručel jsem za ní polohlasem, pochoduj. Co bych ti teď najednou vykládal. Pak o zem pleskl první nápor deště a já zamířil ke vchodu do metra, ve kterém před okamžikem zmizela. Co jsem to za člověka, vidím známou tvář a dělám, že tu nejsem. K metru jsem ale nedoběhl. Zastavila mě voda. Bylo to, jako když se na město vylije jezero. Po dláždění se hrnul souvislý hnědý proud. Brodil jsem se v něm po kotníky a mířil k lidmi narvané zastřešené zastávce. Zčistajasna vše ozářilo nepřirozeně intenzivní světlo. Ucítil jsem v chodidlech kobylí kopanec. Ochromující škubnutí. Poté bylo zase vše normální. Stáli jsme v průtrži, my obyvatelé, a čuměli na sebe. Byli jsme vespolek překvapeni, že by to mohlo být až tak jednoduché. Smrt shůry, jak je psáno na přídi přistávající helikoptéry v Coppolově _Apokalypse,_ zhruba v pětadvacáté minutě a dvacáté vteřině.

S brnícíma nohama jsem dojel domů, film jsem s ručníkem kolem krku vyhledal, nalil si víno a usedl. Disk zasvištěl. Na kraji džungle vzplál oheň sám. _My only friend, the end._ Potom se dévédéčko kouslo. Odmítlo hrát. Zkusil jsem ho párkrát oživit, ani ťuk. Co naplat, strčil jsem nohy do mokrých bot a běžel skrz pokračující lijavec do metra. Z vestibulu jsem vběhl do prodejny, disk jsem objevil, anamorfní windscreen 1,99:1, jen o málo horší světelnost než originál. Vysolil jsem dvě stovky a jel domů.

V závěru slavné vrtulníkové scény se rozdrnčela pevná linka. Vypnul jsem zvuk a sledoval uprostřed němých výbuchů popocházejícího podplukovníka Kilgora, orálně-anální kreaturu, zkonstruova­nou tak dovedně, aby budila odpor úplně u všech.

„Nazdar,“ zachraptěl jsem.

„Nazdar,“ řekla, „já si tě všimla, ty teda vypadáš. Nechtěla jsem se k tobě hlásit, abych tě zase neuvedla do rozpaků.“

„Copaks mě někdy uvedla do rozpaků?“

„Já měla vizi, že tam čekáš na někoho, kdo by ti latentně moh pomoct z bryndy a kdo by třeba změnil náhled, kdyby tě uviděl s Barunou.“

„Mělas vizi, že mám na Míráku spicha s ňákym fragilním andělem, jo.“

„Lidi jsou vždycky vo něco citlivější, než si myslíš. Cos dělal loni?“

Zaplavil mě pocit prastaré důvěrnosti. Jako bych olízl starou baterii a zjistil, že funguje. Přesně ta chuť na jazyku. Její psychika pro mě byla nadále zdrojem nejasného vlahého bloudění.

„Co by,“ řekl jsem, „pokusil jsem se malinko vyvázat.“

„A vyvázal ses?“

„Nestih jsem se dokonce ani vodvázat.“

„To byla buřina, viď.“

„To jo, cejtil jsem blesk až v patě.“

„V patě já cejtim blesk skoro furt.“

„Nemusíš bejt bez přestání vtipná, hele.“

„Tak řekni ňákou pravdu, ať se z těch vtipnejch vod pohnem.“

„Dneska jsem měl k vobědu třináct banánů.“

„To znamená, žes jich měl ve skutečnosti pět, i to je dost.“

„Bylo jich třináct, banány jsou muj novej hit, kalorický, skladný, jenom zasuneš a po zběžnym prožvejkání spolkneš. Rychlý cukry, bezproblémový dávkování, žádnej příbor, ideální.“

„Takhle my teď adorujem vajíčka.“

„Ty a tvuj muž?“

„My v práci.“

„Kde děláš?“

„Ale do prdele, pořád stejně.“

„A jak se má tvuj muž?“

„Toho jsem si, pyšane, vymyslela, jak jinak.“

„Aha, a proč?“

„Nechtěla jsem svý labilní nervy vystavovat sérii zátěžovejch zkoušek tvejch pochybností, mejch nejistot a jejich kombinací, copaks to nepochopil?“

„To jsem fakt nepochopil.“

„Pak jsem chodila, pokud tě to zajímá, s jedním právníkem. Na něm bylo jedinečný, že měl na čele žílu jak _provaz_, to je na delší povidání. A teď si už měsíc namlouvám jazzovýho trumpeťáka, je podobnej Cageovi, má i takový ruce, surový a něžný. Je s nim až bláznivá psina a přitom má takt.“

„To se snad nemusí vylučovat.“

„Převážně se to vylučuje, ale tenhle je jako banán – dokonalej.“

„Tak si ho,“ zašpásoval jsem, „sněz.“ Snad to tak vyznělo.

„To udělám, pozejtří jedeme na vejlet s překvapením do bejvalýho výcvikovýho prostoru Ralsko, vhodná příležitost.“

„A čí byly ty boty v tvý předsíni?“ optal jsem se.

„Kdysi jsem muže měla, to jo, a jeho boty jsem nevyhodila. Kdyby se k Baruně z tý vysoký nohy, na který se voctnul, vrátil, aby si měl co vobout.“

A tak jsem navázal ztracenou komunikaci s Barunkou.

Průběžně jsem četl matčiny spisky. Vždy, když jsem jich učetl hromádku, nasypal jsem je do vany a spálil. Nechtěl jsem, aby se někdo další babral v memoárech nešťastné ženské, která chtěla věřit, že svět je místo plné vyceněných šoumenů a bezhlavě vděčného publika. Možná by s mým počínáním nesouhlasila, ale žádnou zprávu v daném smyslu nezanechala. Bylo v tom pálení, přiznávám, něco nepříjemně okázalého. Polovědomý hold časům, kdy mělo smysl likvidovat tiskoviny. Musely tedy mít sílu, vliv, musely být vnímány s intenzitou, které odpovídaly stoupy a hořící hranice. Jedincův názor musel mít zjevně ještě poměrně nedávno netušenou hodnotu. Lámat cédéčka? Veřejně mazat data? Dupat po flashkách?

Čím byly máminy zprávy čerstvějšího data, tím víc v nich bylo neklidu, jak bych rád věřil, ale naopak nezvládnutelného zmatku z blížícího se zakončení osobní existence. Občas přišlo pár stránek, na nichž byly naťukány samé otazníky, středníky a různě přehlasované samohlásky, doplněné naivními kresbami slepiček. Slepičky jsem uchoval. Častokrát mi zabloudily myšlenky k sestře. Měl jsem chuť jí volat, psát. Jak to, sakra, žes nebyla smutná? Vedle čehož se mi vkrádalo na mysl podezření, jestli smutek sám o sobě není rudiment, atavizmus, fígl zmatkujících neuronů.

</section>

<section>

A taky jsem asi měl kolem sebe zbytečně moc ženského principu obecně. Kdykoliv jsem vytáhl paty ze dveří, ometala se za nimi sousedka, přehuštěná tepláková gazela původem od Chomutova. Většinou držela za ruku dítě, které už taky mělo ty její oči. „Vy se, sousedíku, za tou zdí ale navzdycháte,“ houkla na mě zblízka a měla tak kulaté zornice, že se to nedá vypovědět. Dítě zkušeně vyčkávalo, co odpovím. „Dyť jsem tu dlouho nebyl,“ namítl jsem. „No a proto poznám, že už tady jste,“ opáčila. „Vy se, páníku, za tou zdí něco nahekáte!“ Kde jsem byl, to ji nezajímalo, co si taky honem vymyslet. Proč vlastně neříct pravdu, byl jsem v Dallasu, prostě sen, to my si tady neumíme představit.

_ZKONTROLOVAT VZDYCHÁNÍ!_ načmáral jsem fixem na víko od krabice a připíchl ho nad postel. A v kuchyni na stůl: _VZDYCHÁM?_

Erika mi z Brna volala obden, udělala si z toho mores.

„Tady je ti to tak šedý, nijaký,“ stěžovala si.

„Tady taky,“ odpovídal jsem, „Václavák je zmačkanej a zaprášenej a rozmrdanej a slizkej, jako by bylo po válce.“

„Přitom je spíš jakoby před válkou, že.“

„Neřikej že, když seš jako já vod Botiče.“

„Já už nevím, odkud jsem.“

„A jak se má Erika junior?“ ptal jsem se.

„Nalepila si tvoji fotku ve svým pokoji na zrcadlo a pod to napsala mojí rtěnkou: _DISIDENT Z NITRA TEMNÉ GALAXIE._ Směju se tomu každej den, Ludvík se naopak mračí.“

„Proč vy jste se vlastně vraceli z Rotterdamu?“

„To je těžký vypovědět, centrum obejvaj výhradně lidi z Afriky a Asie, nic proti nim, že, jenomže tam díky nim panuje bordel, kterej se nedá souvisle snášet. Vím, jak se teď tváříš. Nesuď něco, cos nezažil.“

„Nesoudim.“

„Vždycky jsi soudil.“

„Už nesoudim.“

„Jeden den hodí místní hovada do mešity molotova, mešita lehne popelem, a druhou noc už plane za rohem katolickej kostel, kterej mají na oplátku na svědomí marokánský soudruzi. A tak to pokračuje den za dnem.“

„Dyť v Holandsku jsou protestanti.“

„Však to taky byl kostel, na kterej si naškudlily generace pol­skejch katolickejch babiček. Měl věž, tak ho sejmuli. Při těchhle incidentech se to naštěstí obešlo bez mrtvejch, zato pak v nemocnici bys viděl případy. Jde holka po chodníku s kočárkem, míjí přechod, na přechodu v tu chvíli omylem vrazí alžírskej strejda na bicyklu do starší paní, tý se až na díru v punčoše houby stane. A ta mladá mamina mu povídá: _Měl byste jezdit opatrněji, paní měla zelenou._ A on neřekne slovo, vyndá nůž a podřízne jí krk, protože se nesmí stát, aby žena na veřejnosti napomínala chlapa. Rozumíš?“

„Ne.“

„Tak jsme zpátky v Heršpicích. Akorát je zlý, že Ludvíka vyhodili z práce, tak to teď táhnu sama.“

„Rozumim, budu se snažit.“

„Byla bych ti vděčná. Do měsíce třeba?“

„Třeba,“ souhlasil jsem.

Měsíc času, za tu dobu by se nepostavil na nohy leda trotl.

</section>
