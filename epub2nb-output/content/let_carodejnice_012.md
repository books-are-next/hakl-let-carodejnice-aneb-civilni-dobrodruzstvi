---
title: "7\\. Co jsem viděl a\_slyšel ve sklepě"
contentType: prose
---

Podobně jsem taky navštívil jednoho známého. Jmenoval se Arnošt a měl domek s houbou prolezlým krovem v zaprášeném městečku za Prahou, kde žil se svou stárnoucí ženou. Denně odtamtud dojížděl do ústavu v Krči, kde se věnoval výzkumu nižších živočichů. Krov byl prohnilý natolik, že se propadal, čehož si Arnošt všiml, až když dům zaplatil. Vyřešil to tak, že ho přestal brát na vědomí. Slovo _střecha_ bylo lepší před ním nevyslovovat. Přivítali mě, opřeli mi kolo v garáži o dřevěnou kozu a zavedli mě do kuchyně.

„Tak co mi povíš?“ ptal se. Paní za jeho zády vzdychala a cinkala čajníkem.

A já mu u stolu s hrnkem čaje v ruce vybalil, vysvětlil a kompletně vychválil svůj nový objev.

„Nezdá se mi, že by to mohlo něco dělat,“ zapochyboval. Načež vznesl plejádu dotazů po původu a kvalitě a rozvinul srovnávací úvahu o chování různých látek v trávicím traktu v závislosti na věku, zdraví, denní době a stavu mysli. Patřil k těm strašným vytrvalcům, co jsou schopni se tázat tak dlouho, dokud se neosvětlí veškeré aspekty. Nemám-li náhodou ždibec s sebou, zajímalo ho.

„Máslo a vejce máš?“ optal jsem se.

„Díky mně máme,“ vmísila se utrápená paní, „protože se postarám. Arnik by klidně jed pořád špagety.“

Činil jsem se u pánve s vařečkou. Drolil jsem, míchal, přisypával, raději víc, abych se neblamoval. Hodiny hlučně a jaksi sprostě tikaly.

„Zajímavá vůně, tu si budu pamatovat už pořád,“ podotkla dlouholetá družka přírodovědcova, „tak já vás nebudu rušit, mám práci nahoře,“ dodala zkušeně, vzala hůlku a už s ní ťukala do schodů.

Když jsme dojedli, Arnošt se počal rýpat v zubech lesklým zubařským drátkem, byl to jeho zvyk. Slyšel jsem, jak to skřípí. Hleděl jsem na zem.

„Na co myslíš?“ zeptal se ustaraně a zadíval se na mě zkoumavým okem.

Na to, že seš odpornej dobytek, svítilo mi v hlavě.

„To se mě, člověče, ptáš jak ňáká čtrnáctiletá holka,“ odpověděl jsem.

„Promiň,“ opáčil. „Já předpokládal, že jako návštěva budeš mít chuť komunikovat.“

Možná to nepůjde hladce, napadlo mě. Raketa na rampě, stopky, pára, chvění, nejlepší moment k pochybnostem. Vyšli jsme ven. Arnošt pokynul ke zdi, z níž viselo obrovité mokré hnízdo, podepřené latěmi. „Břečťan se mi vodtrh během posledního deště,“ řekl, „má váhu, když se nacucá. Zubři jsou zpátky v Jizerkách, ale to asi víš.“ Pak se naklonil těsně ke mně a zahučel: „Kdy to má začít?“

„Za hodinku.“

„To eště stihnu nahoře něco si,“ řekl a už taky dupal po schodech.

Dvorek byl zalehlý vegetací. Lístečky se třepetaly ve větru, středně velké listy se rovnoměrně leskly a z větví mně neznámého stromu visely jakési malátné metrové plachty. Prohnutá břicha truhlíků přecpaných rostlinami stoupala v mnoha patrech k okapům. Z každé pukliny v zemi se draly netřesky. Pod břečťanem se leskla tůňka, pokrytá zeleným rosolem a slupkami od cibule. Přiklekl jsem k okraji skruže a pozoroval malinké žabky, kterých byla tůň plná. Hřály se, občas hrábly nožkou, střelily hubou, žvýkaly komáry. Za mými zády propajdala neforemná paní, opírala se o hůl a nesla lavor plný natě.

„To jsou kuňky?“ nadhodil jsem.

„To jsou kuňky žlutobřichý,“ odvětila. „Ty dělaj _u –, u –, u –, u –_ a jsou tady ve středních Čechách poměrně vzácný. Na rozdíl od kuněk ohnivejch, který dělaj to, co dobře znáte: _Uuu! uuu!_ uuu_!_“

„_Uuu_, _uuu_, jéžiš, to znám vod dětství,“ přisvědčil jsem.

„To známe všichni od dětství,“ řekla, zapíchla špacírku a počala se otáčet, aby odešla.

Ve dveřích se zjevil Arnošt. „Hháby chou hajímavý!“ vyslovoval, jako by dojídal housku. „Tcheba jichtý auchtralský hhabišky fungujou jako hhivý mucholapky, kdyhh na ně chedne moucha, vypuchtěj lepkavou chťávu a moucha che pchilepí. A kdyhh je hhabička polepená, tak chvlíkne kůži a chpolkne ji i ch mouchama. Tach běž, hop!“ řekl, vyplázl jazyk, z úst mu vylezla malinká bradavičnatá žabka, vskočila mu do dlaně a z dlaně do vody.

„Tak to byla právě kuňka žlutobřichá, její kůže je mírně jedovatá a náš Arnošt je dobytek, von miluje, když ho pak brní jazyk i s patrem,“ utřela si paní pot, sebrala nádobu a ztěžka zmizela v předsíni.

Nanosili jsme k ohništi vlhká polena a zapálili je. Arnošt počal oheň rozdmychávat kusem lepenky. Když bylo zákoutí naplněno dostatkem dusivého, pachem plísně prostoupeného kouře, posadili jsme se na bedny přitažené z dřevníku.

„Co to provádíš s tou nohou furt?“ zahájil.

„Drbu se, nedávno jsem měl zánět okostice a nemoh jsem chodit, sedět, ležet ani stát, tak jsem jenom proplouval bytem. Nevěřil bys, jak je den ve skutečnosti dlouhej. Číst jsem taky nemoh.“

„Jak dlouho?“

„Deset dní.“

„A cos teda dělal?“

„Díval jsem se, jak žiju. Sledoval jsem předměty, jeden po druhym a pak i větší celky.“

„Jaký konkrétně? Musíš nám je jmenovat.“

„Skříně,“ vypočítával jsem. „V nich šuplata, v nich starý instalační disky, šutry, hodinky, zapalovače, tuny dopisů, dokladů, řetízků, ložiskovejch kuliček, metalízovejch duralovejch klíčů, velkej hit v devadesátejch, pamatuješ? Taky nečekaně hodně anonymních ústřižků vlasů, srovnal jsem je na stůl podle barvy, a chyběl i jenom náznak blondýny. Diáře, v nich škrty, blesky, číslice, jména. Já to dělal i dřív, že jsem monitoroval svuj život, jako by šlo vo kolonii švábů. Komu, nám?“

„Na co se ptáš?“

„Řikals musíš _nám_ je jmenovat.“

„Nám, co tu sedíme, mně a sobě.“

Poleno v ohni hlasitě prasklo a rozlomilo se. V místě lomu se proti sobě rozevřely dvě rybí tlamy, odskočily od sebe a ostře zasyčely. Pak se první rozštěpila na další dvě a všechny tři se v němém šátravém tanci pootočily k nám.

„Sednem si kousek dál, poď takhle,“ instruoval mě Arnošt, který si toho jako přírodovědec nemohl nevšimnout.

Delší čas jsme nic neříkali. Paní šramotila v kuchyni. V jednu chvíli to nevydržela, vyšla ven a zakřičela nazdařbůh do tmy: „Máš všechno, blázne? Neni ti zima?“

„Ne a neruš nás,“ odsekl Arnošt.

„Prosimtě,“ zamlaskal po jisté době. „Moh bych se tě trošku jako chytnout za nohu? Mě to někam táhne a zatim to neni nepříjemný, ale časem by mohlo bejt, moh bych?“

„Klidně,“ řekl jsem. Arnošt uchopil oběma rukama moji levou nohu a přimkl se k ní jako ke staré větvi. Byl červenec, měl jsem kraťasy. Nevadí, říkal jsem si, to je zkrátka noha, teď ji nepotřebuju, ať si s ní dělá, co chce. Jeho vousatá hlava strnula pět centimetrů od mého břicha v nepřirozeném úhlu. Vypadalo to, že naslouchá něčemu pod sebou. V situaci jsme setrvali asi hodinu, myslíce každý na své. Opakovaně jsem musel odehnat zjištění, že sdílím prostor s mumlajícím, tu a tam tence pištícím skřetem, zaťatým kolem mého stehna. Že nás osvětluje neurvalý svit naplno se rozhořevších polen. Že tu scénu při troše pozornosti musí vidět nejen lidé z domu, převyšujícího Arnoštovu košatou zahradu zleva, ale že nějaká okna svítí i mezi zmítajícími se haluzemi rovnou před námi. Vedle toho jsem se věnoval pableskům nicoty, prorážejícím vetchou slupkou praktické představivosti. Přihlížel jsem, jak se skořápka hroutí, aniž jsem byl připraven unést pohled na cokoli, co se objeví za ní. Nečekal jsem ovšem žádnou kolizi galaxií. Chlupy, drobky, smotané drátky, letitý obsah šuplíků – v těch sídlí satan.

„Myslíš na prázdnotu a chceš se jí vyhnout!“ zamlaskal Arnošt. „Jenže prázdnotě se, kamarádíčku, nevyhneš, dokud k ní nedojdeš.“

„Já se jí nemínim vyhnout,“ houpal jsem v zubech litinová slova.

„Míníš, protože se bojíš _pustit._ Teď mě dokonce ani neposloucháš, jenom se tak tváříš.“

„Teď jsem vteřinu neposlouchal,“ dosvědčil jsem.

„Já si můžu hubu vyvrátit, a ty zkrátka _nepřijímáš_!“

Svit nepředstavitelného, možno-li, ještě zesílil. Arnošt mě náhle tvrdě drapl za koleno a pokoušel se s ním zacházet jako s řadicí pákou lokomotivy: „Ty teď myslíš na to, že se _zbláznim._ A ty to _chceš._ Ty _víš,_ jak jsem na tom. Nedělej to, mmm! Nedělej to, mmm!“

Čehosi takového jsem se v duchu, pravda, omylem dotkl. Měl by pít, napadlo mě.

„Napij se, musíš pít,“ pobídl jsem ho a napil jsem se sám.

„Ale _než_ se to stane,“ nedal se zarazit, „a důsledky poneseš ty, poněvadž tě tu viděli, tak ti řeknu, kdo seš.“

„Rád se dozvim,“ řekl jsem.

„Seš _shromažďovatel_!“ zachechtal se nezvykle nízko posazeným, zmnoženým hlasem. „_Registr, nikdo_! Nejseš schopen zustat v rovnováze. A proč? Protože furt jenom sleduješ to státem placený představení a vodřikáváš spolu s vostatníma: _Fuj, to se nám nelíbí._ Potřebuješ vidět _netvory._ Tak je teď uvidíš.“

Tělem mu projela série hrubých škubnutí. Pak strnul v nehybnosti jako sfinga a pomalounku otáčel hlavou sem a zase tam. Žhnoucí tvář přemýšlivého molocha se odvracela a přivracela jako světlomet. Hlavně pomalu a logicky, říkal jsem si. Nedat mu záminku, aby stupňoval paniku. Trochu mi pomáhalo, že jsem byl veliký jako kůň. Hlavně vesele.

„Hó,“ hrábl jsem zkusmo.

„Hó, tomu jsem perfektně rozuměl,“ potěšil mě.

Nad hlavou nám tichounce rachotila omlácená kulečníková koule.

„Měsíc je, dá se říct, takovej Vinnetou Země,“ pokračoval jsem v moderování.

„Souhlas, jakkoliv je to dost nepůvodní.“

„Možná to nejsem přímo já,“ navázal jsem, „ale je to pozoruhodný, co vidim.“

„Seš to přímo ty, ale nejenom,“ vložil. „Pokračuj.“

„Všecko, co se stalo, má vyčerpávající odpověď v tom, co je teď. Hotový orgie logickejch důsledků. Přitom jediná zpráva, kterou si z toho každej vyvodí, je – jsem zrazen a opuštěn, halamůra, halamůre.“

„Ten pocit neznám. Zato zjišťuju, že jsem byl celej svuj padesátiletej život přesvědčenej vo tom, že když se s někym bavim, jsem povinen ho zaujmout jako osoba. A až teď vidim, že to tak _neni_! Že je člověk zajímavej natolik, nakolik jsou zajímavý _informace_, který předává. Jenom jako _nosič_! Co je _halamůra, halamůre_?“

„Legrace,“ řekl jsem a on odmítavě potřásl hlavou plnou popílku.

Rozhlédl jsem se, jestli by mi některý kout pozemku neposkytl chvilkový oddech. Po zídce se plazili masití hlemýždi. Zahradou putovaly kulaté, nepřátelské zvuky. Arnoštova chodidla, oděná stodolovitými domácími přezůvkami, ze kterých lezly široké prejzo­vité nehty, byla nezměrná. Trčela přes zahradu až k plotu. Až k tomu břečťanovému hnízdu.

„Nech toho,“ povídám. „Máš obrovský hnáty.“

„To jsou tvoje hnáty, na co ukazuješ,“ opravil mě a zase měl pravdu, zíral jsem na vlastní chodidla.

„A proč mám pantofle?“ zeptal jsem se.

„Pučil jsem ti je asi v půl pátý, abys ses nepařil v keckách.“

V košili mi zaťukal telefon. Měl jsem tolik rozumu, že jsem ho nechal vyzvonit. Zkontroloval jsem displej, na kterém žhnul mnohoslibně rozostřený nápis. _X-BARUNA_, zněl obsah zvěstování. _X_ proto, že mám v adresáři takový systém.

„Jo, tak to díky,“ řekl jsem.

„Pokoušet se bejt šťastnej,“ bublal hluše Arnošt a do toho pozoruhodně hlasitě mlaskal, „je mnohonásobně obtížnější než zůstat nešťastnej. Víš to? Jenže bejt v klidu a trčet v nicotě, v tom je sice sub-til-ní, ale zásadní rozdíl. A to ty nevíš. A já teď chci tuhletu čtrnáctiletou, chci tu čtrnáctiletou! Chá, poď sem, ty,“ hmatal před sebou a luskal bříšky prstů o dlaně.

„Sedíš,“ okřikl jsem ho tiše, aby se paní eventuálně nehoršila.

„Tak mi jí neber!“ zařval hranatě a doopravdy zle.

Několik záclon se pohnulo.

„Ti nikoho neberu,“ utrousil jsem do syčícího dřeva.

„Bereš, protože mluvíš!“

Dolehlo na mě vědomí, že možná sedím v noci na cizí zahradě vedle někoho, komu natvrdo přeskakuje. Bez možnosti úniku. Dřív nebo později se bude volat sanitka, asi i policajti. A já budu ten, kdo za to může. Původce toho. Z toho se nevysekám. Zavalila mě drtivá tíha. Bzučelo to a zvonilo. A šlo to durch až na kořen. V noso­hltanu mi vybuchla suchá stará vůně, jako když se žehlí přeschlé cejchy. Krční svaly mi vyvrátily hlavu ke straně. Všechno se ve mně zkroutilo. Mezi povrchem mozku a lebeční klenbou hrabal tvrdými končetinami jakýsi vyděšený korýš a modlil se vysoko vztyčenými klepety, aby to proboha už skončilo. Co. Se. To děje. Ani to jsem nebyl schopen vyslovit.

„Sílu máš,“ zabublal Arnošt. „Já je teď na tebe poslal, a tys je vod sebe vodrazil.“

„Koho?“

„Čerty.“

Čerti, to byl terminus, nálepka. Ale něco tu bylo, co mě málem zašláplo. Něco, co otvíralo zdroj hrůzy v místech, kde bych ji nejméně čekal.

„A proč na mě, čuráku, posíláš čerty?“ řekl jsem.

„Nevěřils mi, tak jsem ti je ukázal.“

Rázem jsem docenil příběh, vyprávěný mi kdesi kýmsi. Hoch z Jizerských hor, něčí brácha, týraný permanentními hlasy a tlaky, popadl jednoho dne sekerku a vlastní rukou jim otevřel cestu ven. Přežil to, ale ne moc dobře.

„Ukázals mi je a já je viděl,“ shrnul jsem.

Až se oklepal, jak ho to potěšilo. „Jenomže mně se přihodilo,“ řekl zničehonic civilním hlasem, „že mi jeden muj známej nechtěl věřit, že existujou. A furt provokoval a furt votravoval, ať mu je předvedu. A já nechtěl. Jenže von se mi smál přede všema do vočí, inženýr doktor. Tak jsem je na něj poslal. A von bohužel umřel. A to mě mrzí, protože já ho zabil.“

„Jak víš, žes ho zabil ty?“

„Když to uděláš, víš to. Ale ta otázka, co konstruuješ teď,“ huhňal už zase, „je tak primitivní, že mě až uráží.“

„Inženýr, nebo doktor?“ zeptal jsem se.

„Inženýr doktor.“

„Vlastně jsem se chtěl zeptat – kde bych moh vyvenčit lachtana?“

„Co to znamená?“

„Kam tady můžu jít s pískem?“

„Místo toho se radši eště napij,“ vybídl mě s prazvláštně křečovitou, nepravou bodrostí.

Napil jsem se. Byl jsem úplně při tom, jak si tu úžasně chladnou kapalinu někde v dálce moje buňky překotně rozebírají a rozkládají.

„Ty máš hrozně, ale hrozně dobrou vodu,“ sdělil jsem mu.

„Kdoví, kdo má dobrou vodu,“ prohodil, „kdoví totiž, komu patří.“

„Ta patří každýmu, kdo ji pije,“ přispěchal jsem s replikou.

„Cha, cha,“ odpověděl. „Každýmu, kdo ji pije, tos řek ty? Nebo já jsem to řek?“

„To jsme řekli voba,“ zadrnčel jsem.

„Koukám ovšem, žes nám vypil všechnu vodu, takže budeš muset jít do sklepa pro novou.“

„To si nedovedu ani představit,“ odříkal jsem jako škrhola na divadle, „kde by takovej sklep moh bejt.“

„Za tebou je dům, vlezeš dveřma dovnitř,“ popisoval mi skutečnost. „Budeš v předsíni, dáš se doleva. A tam jsou takový, přiznávám, extrémně hnusný vlhký schody.“

„Vůbec si nepamatuju, jak ta tvoje předsíň vypadá.“

„Já jo, poněvadž to je moje předsíň. Jenže tam teď nejsem schopen dojít. Musíš jít ty, protože jaks mi tu vodu vychválil, tak bych se _hrozně rád_ napil. Schody jsou _vlevo,_ preciznější mustr ti momentálně bohužel nenabídnu.“

„H,“ řekl jsem.

Mořili jsme se třeskutou žízní, zatímco kousek od nás byl sklep plný minerálky se siřičitou příchutí, kterou Arnošt tahal služebním favoritem v pet lahvích z nějaké zázračné studánky u Křivoklátu. Ohýnek čadil. Zkusil jsem si jen tak pro sebe ohnout nohu, otevřít a zavřít ruku. S nepřesvědčivým výsledkem. Arnošt se naklonil, nechal sám sebe spadnout z bedny na zem, převalil se na čtyři, vyskočil na dvě a chvíli zbujně zatínal krátká objemná lýtka. Pak vykročil ke dveřím. Když míjel kvetoucí střemchu, podebrala ho jakási síla a nezemsky snadno ho odhodila zpět na trávník. S žuchnutím dopadl. Keř zašuměl. Na zem se sneslo pár bílých kvítků.

„Promiň,“ zabreptal.

„Za co se vomlouváš, tos nebyl ty,“ opáčil jsem.

Odstoupil od keře a zkusil to jinudy. Na stejné čáře ho uchopila neviditelná ruka a už ležel. Ohmatal si záda. A znovu. Žuch. Pokaždé řvavě vyhekl. Osmý pokus vzdal a vrátil se na bednu. Bylo znát, že dostal taky strach.

„Viděls to sám,“ řekl a v hlase se mu zatřepal plačtivý tón. „Čemu se směješ?“

Jak to říct, čemu. Vítr se neslyšně protahoval větvemi. Tma za humny měla nepokojnou podstatu. Na plotech posedávali ptáčci s krhavýma očima a nepřetržitě si zobákem uhlazovali peří. Jinak se nic nedělo. Naslouchali jsme ohlušujícímu tichu.

„Směješ se a je ti jedno, že seš dávno mrtvej,“ navázal na původní temnou notu.

Pocítil jsem, jak se mě v oblasti zpocených lopatek znovu dotkl živý mráz.

„Vědomí ve mně pracuje,“ namítl jsem. „Co je na mně mrtvýho?“

„Máš nulovej náboj.“

„A ty seš podle sebe energetickej drak, jo?“ žertoval jsem.

„Já budu brzo taky mrtvej,“ připustil.

„Kde je, sakra, ta voda?“ řekl jsem.

„Musíš si stoupnout a votočit se zády. Je tam muj barák. Před tebou jsou dveře. Běž k nim. Vem za kliku a zmáčkni. Ták. A tam vlevo jsou schody. Vlevo a dolu, ale pospěš si. Nevim, jak dlouho tady sám vydržim.“

Co jsem viděl a slyšel ve sklepě, tím nebudu zdržovat. Oproti tomu, co se dělo venku, tam byl klid. Nad hromadou koksu se vznášel mírně se usmívající mužíček s mrkvovitě pokroucenýma nohama. Působil neškodně. Naskládal jsem těžké a studené lahve do náruče. Když jsem se vracel k ohni, přeběhlo mi přes cestu menší funící zvíře, valící před sebou míč. Posadil jsem se. Arnošt mě poplácal po noze.

„Co mě drbeš jak foxteriéra,“ ohradil jsem se.

„Rád tě vidim, já mezitím přišel na to, kde mě nejvíc bolí,“ ukazoval si na břicho. „Tady.“

„Co tě bolí?“

„Ty bys řek _duše,_ tobě totiž nevaděj laciný pojmy. A vona to možná vopravdu duše je.“

Napili jsme se.

„Co to tam s tebou praštilo?“ ukázal jsem do kouta.

„Nevim. A to jsem za to placenej, abych to věděl, a nevim,“ řekl rozmrzele. Potom mě ještě chvíli pro formu sekýroval: „Přistrč tam to horní poleno, ať prohoří. Chci, abys dal poleno křížem. Tak spadne. Já chci, aby bylo kolmo ke mně. Řikám kolmo. To znamená, že chci, aby bylo rovnoběžný s vokrajem mýho betonovýho chodníčku.“

Snažil jsem se mu vyhovět, abych si nekomplikoval roli nocležníka. „Tobě na rozdíl vode mě vaděj laciný pojmy,“ prohodil jsem, „a přitom užíváš úsloví jako _muj betonovej chodníček_?“

„Žádný přiléhavější neznám,“ doznal ztraceně.

Nízko nad námi se pravidelně vlnil strop pozoruhodně mramorovaných mraků. Prostor byl vyplněn ohromujícím tichem. Arnošt přidřepl, popleskal zemi pod sebou plochou dlaní, lehl si a usnul.

Zkusil jsem se nezávazně projít kolem střemchy. Sotva jsem se k ní ve vší opatrnosti přiblížil, zaútočilo na mě zčistajasna jakési hvízdání, pelešení, nářek a svist. Přicházelo to ze všech stran. Ztuhl jsem.

„Rorejsi nás vopouštěj, je jejich čas,“ zahuhlal člověk ležící v trávě, aniž otevřel oči.

Nad korunami se přehnalo dopuštění. Stovky kmitajících křídel poháněly armádu pomatených, lehkých těl. Odšustilo to do daleka. Okres se zklidnil. Nízká oblačnost se protrhla. Nad ní opalizoval čistý ultramarín. Do nastalého ztišení se však zasekl další shon. Jeden okamžik bylo povětří prázdné, a najednou to tu bylo zas. Z opačné strany přilétala ve výšce hejna a hejna a za nimi zase hejna.

Arnošt se posadil, víčka nadále zavřená. „Havrani přiletěli,“ řekl.

„Je teprv třicátýho července,“ namítl jsem.

„V pořádku,“ dotvrdil a zase si lehl.

„Rá, kráá,“ zaskřípal seshora nějaký nedočkavý rekrut a tím tomu dal korunu.

Když zachraptěli kohouti, vylezli jsme do podkroví. Ukázal mi komůrku, matraci, spacák, chvilku stál, načež zadrmolil: „Heleď, kdyby něco nebylo v pořádku, moh bych si případně přijít s tebou trošku popovídat? Nemůžu, jak vidim, poněvadž toho máš plný zuby.“

To řka, zmizel. Zavřel jsem dveře, lehl a střemhlav usnul. Spal jsem, pak jsem se probudil. Na okenním rámu lpělo neduživě narudlé světlo. V nohách postele stál Arnošt v trenýrkách a upíral na mě šedožlutý zrak.

„Bylo to sslabý,“ zahučel a ukázal na mě ohnutým prstem. „Bylo to sskoro dobrý, ale jenom sskoro! Měls toho dát víc. Je to temnější než houby,“ ohlásil ještě. „Mnohem temnější, těžší. Těžký, úplně to trhá žaludek z těla. Tíha.“

„Co potřebuješ?“ optal jsem se.

„Abys uznal, žes na mně šetřil.“

„To se pleteš,“ odvětil jsem a přetočil se zpět do spánku. Ve snu jsem se zabýval pozorováním dveří, které vypadaly zavřeně, ale ve skutečnosti byly nepatrně pootevřené, a tou škvírou mě kdosi neuhýbavě sledoval.

Ráno jsem tiše vstal a sešel dolů. V koupelně jsem si umyl obličej a poslouchal řeč vody: _Tak toto mi teda daj na_ _hrob_. _A_ _keď_ _nedám? Tak si to vypiješ aj s tými traktormi, čo hrdzavejú na poli. Volá ťa microsoft! Ty si taký polovičný človek, ani to nie. Je v tebe zakliaté hyperaktivné dieťa. Toto si pamätaj! Hi hi hi hi hi hi!_ V kuchyni tikaly hodiny: To _je tendle, tendleten, tendle, tendleten._

Na čtvrtý pokus jsem našel dveře do garáže. Když jsem vyváděl předsíní kolo ven, stála pod schody paní v ucouraném děravém svetru přes noční košili.

„Vy nás opouštíte,“ řekla a držela v náručí umaštěného plyšového medvěda.

„Musim, mám práci,“ odvětil jsem. Došlo mi, že jsem zapomněl nasadit úsměv, což jsem rychle napravil.

„Čaj nechcete? Já vim, neměl jste to s nim lehký, von má běsy.“

„Třeba si od nich na chvíli odpočinul,“ řekl jsem. Povšiml jsem si, že to není medvěd, co drží, nýbrž malý zavalitý pes, chtivě na mě vyplazující neskutečně široký jazyk.

„Von jo, ale vy ne.“

„Já si zase vodpočinu jinde s jinym, mně to nevadí,“ konverzoval jsem bezstarostným tónem, v rozporu s čímž jsem byl nucen opřít kolo, skočit na dvorek a vyzvracet se do vonící střemchy.

Paní stála ve dveřích a hleděla.

„Odpusťte,“ řekl jsem. „Já to zaleju vodou.“

„Jen to nechte, Arnik to spláchne hadicí. Von už naplnil tři kýble, smrdí to tam jak u dudků, ale to si uklidí sám, až vstane. Zubři jsou zpátky v Jizerkách, říkali včera v televizi. Tak na shledanou.“

Zavřel jsem vrátka, obdivuhodně snadno jsem nasedl. Sotva jsem se poprvé opřel do šlapek, klapla vrátka. V nich se vylíhl Arnošt. Přeleželé vousy mu prorocky trčely k pravému uchu. Krátce mě zaměřil a vyběhl. Doběhl mě, zpomalil a zařadil se.

„To vypadá, jako bys vod nás utikal,“ nadhodil, kráčeje dlouhými pštrosími kroky podle kola.

„Však taky utikám,“ dosvědčil jsem kodrcavě.

„Tak sesedni,“ žádal. „Snad mi to vysvětlíš.“

„To ti teď nevysvětlím,“ řekl jsem. „Ahoj!“

„Co to znamená ahoj?“

„Plebejskej pozdrav, původně nejspíš námořnickej, kdovíproč zdomácnělej u národa, kterej moře nemá. Možná právě proto.“

„A nedáš si vajíčko?“ navrhl.

Arnošte, ty starej sokole, měl jsem na jazyku, z vajíčka bych se podělal, ale co si dát pořádný kafe! Jenže bych se chytil na lep. Po kafi by přišla bábovka, po ní nevyhnutelně rozbor prožitého.

„Vajíčko dáme jindy,“ řekl jsem.

Arnošt mi kamenně kynul. Zasalutoval jsem mu a těsně minul hluboký neohrazený výkop. Z jámy čpěl svítiplyn. Projel jsem mezi domky a vyrazil po výpadovce. Krajina byla vyčištěná, všechno ožívalo v záchvatech svítání. I olysalé vršky nad rozbitými kravíny a haly velkoskladů, zdvíhající se z mlh před Prahou, mi připadaly víc než v pořádku. Sjel jsem z dvouproudovky na první pěšinu a zamířil po ní k alejím. Na kraji vesnice jsem málem srazil zasněnou ranní slepici. Upřela na mě červené oko a zavřela víčko.

Projížděl jsem smrčinami, plival do potoků a potil se v kukuřičných polích. V zahradní restauraci jsem si dal čočkovou polévku. „Chutnala?“ tázal se klasický číšník. „Tak dobrou jsem nejed celý roky,“ souhlasil jsem, „platim pivo, dva rohlíky a tu polívku.“ „Šedesát osm padesát,“ opáčil. „A tak drahou taky ne,“ dodal jsem. „Mouchy nám zvedaj ceny,“ krčil rameny, „je jich letos tolik, že hosti nechoděj.“ A opravdu, když jsem chtěl dopít, spatřil jsem na vnitřních stěnách sklenice nalepený bzučící štětinatý dav, který se nedal vyklepat ani vyfouknout, musel se vyhnat prstem. „Běžte, bábušky,“ řekl jsem jim, což číšník zaslechl. Uchopil jsem kolo a soustředil se, abych nasedl podobně letmo jako před Arnoštem. Zdařilo se.

Obloukem jsem objížděl řevem dunící koupaliště i zase až moc tiché vesnice. Když už jsem musel nějakou projet, zastavil jsem a poznamenal si na okraj mapy, jak se to tam jmenuje. Skládací mapu okolí Prahy jsem objevil v zadní kapse. Musel jsem, arci, dávat pozor, názvy měly sklon dělat si samy ze sebe srandu – Staré Smrady, Mámina Pakáž, Pajgrmula, Vniveč. Blížil jsem se k Divoké Šárce. Mnohokrát mě však zradil gyroskop, či spíš se mi zalíbila možnost spatřit místo nazývající se Kateřinin skok či Zubatého lávka. Vrátil jsem se tedy, odbočil, našel to, pak jsem hledal cestu zpět. Na závěr se přede mnou otevřela stráň se suchým bahnem potaženými meandry Prahy 6. Ve vagónu metra se mého bicyklu chytly čtyři tlusté turistky a urputně se ho držely, čili jsem musel rám aktivně tlačit ke stěně, aby se všecko nesvalilo. Doma jsem měl právě tolik energie, abych si na mapě pospojoval místa, jimiž jsem projel. Vzdušnou čarou to nebylo ani dvacet, a já najel dobrých sedmdesát.
