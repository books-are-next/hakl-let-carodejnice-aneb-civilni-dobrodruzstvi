---
title: 24\. Tvrzení proti tvrzení
contentType: prose
---

<section>

V pražském vzduchu dlela povědomá pachová stopa – jako když se z mrazáku vytáhne léta zapomenutý polárkáč. Letohrádek Hvězda vyčníval z jiskřící srsti obory. Kolem chodníků se kupily hromady zmrazků. Jediný, kdo se radoval, byly straky, ty se něco nashazovaly sněhu ze soch, z parapetů. Z letiště jsem jel autobusem na Kulaťák, pak metrem. Ve vagónu dunělo ticho. Všichni psali krátké textové zprávy. Doma v předsíni deštníky, šály, koberec šejdrem, na skříni zablácený velocipéd. Na stole talíř s na kost vyschlými pomeranči. Světlo svítilo, voda tekla, plyn syčel, peníze tedy na účtu byly. Telefon zvonil, zvedl jsem ho.

„Tady Erika, jsem na procházce a napadlo mě, že jsem tě už dlouho neslyšela. Jak se máš?“

„Těžká otázka,“ řekl jsem. „Jak ty?“

„Nijak, tlačím kočárek podél výstaviště a je to dřina. Jsem na mateřský, máme další dítě.“

„Tak to je pěkný, a jste v tom Holandsku?“

„Jsme v Brně, Rotterdam byla taková nevydařená pohádka. Můžu ti povykládat, co se stalo tady u přehrady? Jeden pán jel na mopedu, uklouz na zmrzlým blátě a zlomil si vaz. Seš tam?“

„Jo.“

„Viděli ho dva jedenáctiletý kluci, přijdou k němu a povídají: _Co je vám, pane? Můžeme vám pomoct? Necítím nohy,_ řekl pán. _Opravdu ne? Zkuste to! Nejde to, hoši, necítím nohy._ Tak se ti kluci sehnuli, prošacovali pána, sebrali mu hodinky, vytáhli peněženku, spočítali obsah a povídaj: _Lepší něco než nic, tak se tu, strejdo, opatrujte!_ A šli. A strejda ležel a díval se do koruny topolu, dokud ho nenašli.“

„A jak víš, co říkali, to jakože parafrázuješ?“

„Ne, on to přežil a tohle vyprávěl u nás na oddělení, je na vozíčku.“

„Tarantinovi by takováhle drobnost nestála ani za zmínku.“

„Jistě, to je cynickej floutek, kterýho člověk, kterej nekrvácí, nezajímá.“

„Hm.“

„Heleď, nechci na tebe tlačit, ale dlužíš nám alimenty, víš to.“

„To vim.“

„Fakt by se teď hodily.“

„Něco seženu.“

„Sežeň. A kdybys nás chtěl někdy vidět, přijeď, můžeme zajít na oběd, otevřeli tu novou fajn restauraci.“

„Někdy přijedu.“

Zasunul jsem do mechaniky Černého Petra. Další dítě, ta se teda snaží, a ještě že tak, je klid. Tam je klid, tady ne. Tam asi taky ne. _Nej, nej, nej, nejhezčí je láska ještě plachá, když se pak s uzarděním o všem možném tlachá. On má rád motory a ona sport, hory, určitě též zdrbnou kantory. Na to pak se nejraději vzpomíná._

Druhý den jsem zavolal své smíchovské šéfce. Usnažený elektronický optimista mi sdělil, ať nezoufám, že právě hovoří.

Pak se ozvala sama. „Buď rád, že žiješ,“ sdělila mi. „Já myslela, že už je po tobě. V tenhle moment ti ale nepomůžu, vysral ses na všecko, musíš se chytnout jinde. Kdybys potřeboval, poptám se ti.“

„Já si poradim,“ řekl jsem. „Mě spíš zajímá, jak se máš ty?“

„Devět let jsem neměla dovolenou.“

„A co holky, jak ty se maj?“

„Už tady nikoho neznáš, mimo Šakala a Fafejty se komplet vyměnili.“

Šakal byl ten, co chodil na ozařování.

„A je už zdravej?“ ptal jsem se.

„Ale neni,“ odvětila.

Posléze jsem ji víceméně dotlačil k tomu, abychom si dali sraz v bistru na Újezdě, tam co vždycky. Moc jsme si toho neřekli, pořád rachotila do véčka – sežeň, vyřiď, zadej. Dali jsme si morgana. Předtím jsme si podali ruku. Potom jsme si taky podali ruku. Sdělila mi, že zůstává, protože tu má domluven další sraz. Měl jsem sklon ji na rozloučenou obejmout, což ji na zlomek vteřiny vyděsilo. Zvenku jsem si ji prohlédl přes sklo. Vrásky na krku, vlasy na diblíka. Co ji čeká, deset patnáct let a bude zralá na dožití někde na chalupě, děti má velký, bude mít spoustu energie, bude je neúčelně sekýrovat. Pak umře, všem bude chybět. Férová ženská, srdečná, jenom hrozně unavená. Viděl jsem, jak se zamyslela nad mým nedopitým rumem. Jak vteřinu váhala, než ho do sebe kopla. Lup, a hotovo.

Odpoledne bylo v plném proudu. Vzal jsem to ze zvyku Drtinovou, prošel ulicí a vešel zadním vchodem do obchoďáku. Postál jsem poblíž sloupu, kde se stala věc s Chorchem. Dokonce jsem se o něj opřel. Pak jsem se odpíchl a prochodil celé přízemí. Z kadeř­nictví vanul puch opičiny. Na ochozech postávali jiní, noví bezpečáci, kamenní metrosexuálové v tmavých oblecích, s mikrofónkem za uchem. Kampak se poděli ti nejistotou zbrocení ostraháři, jejichž největším trumfem byla odřená tonfa?

Posedla mě potřeba spatřit jakoukoli indicii, náznak, něco, co by mi napovědělo. Starou vývěsku, samolepku. Nesmysl samozřejmě, nic tu nebylo starší dvou neděl. Obchod se hýbal, majitelé kšeftů rotovali. Pustil jsem se nicméně do obhlídky. Když jsem v těch místech čumákoval až do večera a pak celý příští den, přestával jsem si být jistý, jestli dělám dobře. Jestli bych se na to neměl už vykašlat. Další den jsem tamtudy jenom příležitostně proběhl. A právě, když jsem si řekl _a_ _dost_ (nejspíš bych stejně jenom obešel blok a vrátil bych se), v tu chvíli jsem ji spatřil. Tu stopu. Tu hrubě stavěnou zrzku, která se tenkrát bavila s Chorchem. Zrzavá už nebyla, ale byla to ona. Seděla u kasy, markovala, fretkovala. Vplul jsem do potravního řetězce, hodil na dno koše špagety, hořické trubičky a zařadil se k její pokladně.

„Se – ma – desát korun,“ zahrčela.

Odpočítal jsem mince.

„Nepamatujete se náhodou,“ promluvil jsem na ni jako z ucpané hadice, „na chlapíka, co tady dělal asi před půl druhym rokem ostra­hu a stal se mu malér?“

Opřela o mě jalové oko. „Ne,“ odpověděla. „Vlastně vy myslíte toho.“

„Toho,“ potvrdil jsem.

„Jáj,“ řekla. „Ten tu už dávno nepracuje, vy jste ňákej jeho známej?“

Tvrdil jsem, že ano, ale že nemám tušení, co s ním je. Zdali by na něj neměla kontakt, prosil jsem ji. Lidi za mnou pištěli, trhali řetězem, to si vyřiďte jinde, to je prosimvás peklóó. Prohlédla si mě. Křivě se usmívající, slabě orosený chlap. Jiné řešení jí fantazie nenabídla, tak vyhrábla z koryta účtenku a načmárala na ni velice ošklivou propiskou číslo. Které znala zpaměti, což bylo moje první nezasloužené štěstí.

Zavolal jsem přímo z chodníku.

„Hašna,“ ozvalo se.

„Já jsem ten, co vás pích, pokud jste to vy,“ ohlásil jsem se. Znělo to jak ze staré německé detektivky.

„Ňáká sranda, jo?“

„Ne. Chtěl bych se sejít.“

„V kolik kde?“

Řekl jsem jméno baru, prezentované světelným nápisem na pro­tějším rohu, navrhl jsem čas.

„Budu tam.“

Měl jsem dvě a půl hodiny k dobru. Zamířil jsem pěšky nahoru kolem Nikolajky, ulicí Na Václavce, pak doleva Peroutkovou. V povětří vířil suchý sníh, šuměl v korunách akátů. Navštívil jsem Malvazinky, obešel prašanem pokrytý pahrbek hřbitova. Zkusil jsem vyrobit pár koulí, žádná se nepovedla. Postál jsem nad zasněženým hrobem filozofa. _Lhostejno vše,_ kéž by. Z brány jsem zamířil do protější restau­race. Objednal jsem si plzeň. Co já se natrápil, a on si klidně žije, _Hašna._ Klidně, to nevíš. Třeba je z něj mrzák. Žije ale. Pokud je to on. Eště se moc nesměj, ty. Vybavil jsem si zásadu, kterou mi kdysi na okraj interview prozradil jeden herec. Před náročným výkonem nikdy neměj prázdný žaludek! Objednal jsem si španěláky. S rejží? optal se pingl. S knedlíkem, odvětil jsem, čímž jsem to u něj vyhrál. Rovina chlap, zařadil si mě. Rýže je v Čechách stále čímsi podezřelá. Minutku dvě jsem bloumal po Radlické lávce nad kolejištěm a plival skrz díry v drátěných clonách do vagónů se šrotem. Poslouchal bzukot elektřiny, vydechoval páru. Pak jsem to vzal kolem Ženských domovů přes autobusák. Sedl jsem si do baru a čekal.

Po delší době vstoupil. Nic na něm nebylo. Nevelký dacan v bundě s beránkem, s nezřetelným osudem. Několikrát mě pojal do oka, ale nepoznal. Zvedl jsem ruku. Popošel ke mně, sedl si.

„Tvrzení proti tvrzení, co?“ řekl.

„Ani ne.“

„Co teda?“

„Rád bych se omluvil.“

Krátce se rozčílil. Ohryzek mu poskočil, ale zvládl to. Co jsi vykonal, nemůže pro druhé znamenat víc než pro tebe, vytanulo mi. Kdopak to asi napsal. Někdo, komu fungoval mozek.

„Fajn,“ řekl, „dáte mi na sebe kontakt?“

„Radši ne,“ odpověděl jsem.

„Můžu si vás dát zjistit, to je to nejmenší.“

„Jak chcete.“

„Zvědavost,“ řekl, „je to tak?“

„Nejenom.“

Bylo to pořád jako v té německé detektivce. Vzadu byl vingl s tyčí a zrcadly, kde se svíjela nadopovaná mladá kunetka, navlečená od krku po kotníky do bílého overalu s otvory na prsou. V otvorech se třepaly tuhé špičaté dudlíky. Děvče postrádalo smysl pro rytmus, a o to zavileji trsalo. Každý host si v té šmíře našel něco pro sebe. Kromě Chorcheho, ten seděl zády k ní a pronášel šest až deset ne­ostře oddělených vět, jejichž obsah jsem nebyl schopen vnímat. Zhruba pětkrát zazněl pojem felčaři. Proč jste to udělal, ptal se. Cože, opáčil jsem.

„Proč jste to udělal?“ zopakoval.

„Ňák mě nenapadlo nic lepšího.“

„To musíš bejt řádnej magor. Jak ses vodtamtuď dostal?“

„Vodešel jsem.“

„Co byste řek, kdybych si řek vo prachy.“

„Pět litrů, víc ne.“

„Tsa,“ odfrkl. „Zaplaťte, co vypijem, a víckrát vás nechci vidět.“

Objednal jsem cosi.

„Něco k tomu povim,“ navázal po delším mlčení, vyplněném techno muzikou. „Byly ňáký problémy, třeba jako že mi někdo nevěřil a pak to viděl jinak, když se mi stalo todle. Prostě jsem sehnal díky tý věci supr flek. Mám teď šlupek, že bych si vás moh koupit i s tim imidžákem, co vám támhle bliká. Takže bych vám moh, když se to tak veme, klidně poděkovat. Ruku vám nepodám.“

A šel. Nakonec měl o sobě říct víc než já. Žil v dojmu, že se má skvěle. Nic ho, na rozdíl ode mě, nežralo. A to bylo moje druhé nezasloužené štěstí. Že ho mám nejspíš jednou provždy z krku. Musel jsem se hluboce poklonit před velkorysou duší obyčejného lidu. Kdyby se jednalo o manažera, vzdělance, umělce, o libovolný typ práskače s titulem, otrávil by mně i sobě zbytek života hysterickými ultimáty.

Nokie na stole se mohla, pravda, ublikat. Šlo však o omyl, jakýsi Drak se ptal, kdy už budeme v Rock Café. Odpověděl jsem, že už nikdy. „Co tam do toho žvaníš, kreténe,“ zasyčel, čímž mě nemálo potěšil. Slovo kretén mi zaznělo příjemně domácky.

Studená, lesklá křižovatka Nového Anděla připomínala úl obsy­paný zlými, zničenými, zdivočelými včelami. Vždyť to jsou možná oni, napadlo mě. Ty žebrající přízraky s omrzlou bambulí, ty zkurvené duše. Potřebují už jenom překročit práh, aby se z nich stala strašidla, šmejdící zahradami, grilovacími kouty. Přítomnost vzpomínek, není nic hroznějšího.

Vzal jsem to pěšky podél Botiče, kolem Barunčina baráku, v oknech tma. Pak přes Albertov a po schodech k Apolináři. Před porodnicí rejdoval mládenec s bavorem, vypadalo to, že se snaží zaparkovat. Snažil se dostat zadní nápravu přes okraj vysokého obrubníku. Zadek auta vždy znovu odskočil. Usmál jsem se tomu jeho úsilí. Zasmál jsem se snad až nepřípadně, jelikož ze mě zrovna v ten moment všecko spadlo jako mokrá peřina. Hoch můj smích zaregistroval. Motor zavyl, gumy vyjekly, on vystartoval a pokusil se mě přejet, jenže to pojal moc okázale. S velkou rezervou jsem stačil uhnout. Zastavil, zařadil zpátečku a vrátil se k parkování. Když se nepovedlo napoprvé, tak nic. Zamával jsem mu, on blikl světly na pozdrav.

Doma jsem si pustil _Jdi a dívej se,_ Elen Klimov, Řitka Video, možná ne nejlepší volba. Skutečný běs umějí Rusové popsat, uchovat a předat ze všech nejlíp. Nejsilnější záběr je pro mě beztak až ten poslední. Jak jdou zelenou smrčinou, partyzáni, pichlavou, rzivou. Jak jim les zbělá pod nohama v mokrých křampech, a oni pořád jdou. Strašlivá vymejvárna, ale jak přesvědčivá.

</section>
