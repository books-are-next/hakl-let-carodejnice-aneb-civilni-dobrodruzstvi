---
title: 30\. Postupné zrychlování
contentType: prose
---

<section>

Číslo, které jsem dostal na letišti, jsem jednoho dne vytočil. Dlouho to vyzvánělo někde v Arizoně, dlouho, než zachraptěl nezřetelný mužský hlas. Zeptal jsem se bez invence, zda tam je paní Irena.

„Není,“ řekl. „A vy víte, kde je?“

„Ne.“

„Jestli lžete, najdu si vás třeba v Maďarsku, to si pamatujte.“

„To bych snad nevolal, ne?“

„Lidi dělají i horší věci. Proč ji sháníte?“

„Chtěl jsem se zeptat, jestli neví, co je s paní Beatricí Zalatnay.“

„Takže jste Maďar.“

„Nejsem.“

„Už nežije.“

„Aha.“

„Manželka jí byla na pohřbu. Nevrátila se.“

„Aha,“ řekl jsem, „jo. A jak se máte?“

„Co je vám po tom?“

„Chtěl jsem to jen trochu odlehčit.“

„Sleduju film, nevím jaký, tady jsou všechny stejné. Dozvíte se, co máte dělat, kdy to máte dělat, co máte cítit a jak se stavět k pocitům, které následkem toho máte. To řekl Andy Warhol.“

„Neznám,“ řekl jsem, abych ho něčím potěšil.

„To mě nepřekvapuje,“ odvětil.

„Tak to je všechno,“ řekl jsem.

„Sbohem.“

„Sbohem.“

Založil jsem Woodův _Plan 9 From Outer Space._ Televizní jasnovidec Criswell je blazeovaný přímo uhrančivě, představitelé vyšší kosmické inteligence s lehkými bříšky taktéž. Potom jsem shlédl příspěvek do panteonu od Williama Castla _The Tingler_ a navrch Rebanovu technicolorovou verzi _Invaze obřích pavouků_ z roku 71.

Začínal jsem chápat zápal Barunčina bývalého pro podobné žánry. Začal jsem si je buď stahovat, nebo objednávat. Díky čemuž jsem se rychle dostal do mínusu. Špek, cibule a čaj musely zatím stačit. Tušil jsem totiž, že jsem na správné cestě. Že stojím u paty sfingy. Že ty bijáky jdou až ke kořenu bytí, k tajuplnému mládí lidstva. K hovězímu děsu pohádek, k mystériu nezabydlených koutů, k původní jednotě. Dále jsem zhlédl _Zvoníka u Matky Boží_ s nenapodobitelným Charlesem Laughtonem. Už jen to gesto, s jakým si nasadí korunu krále bláznů! A ve frontě čekal Lon Chaney, ten to měl zvlášť rád, přestrojovat se. Nahnilý varhanní démon, děsivě vyžilý hejsek ve _West of Zanzibar,_ zubatý šmejdil a usmívák v _London After Midnight,_ kopie se nedochovala, jen několik fotek, které jsem si stáhl a snažil se rekonstruovat, o co šlo. Jekyll a Hyde v pojetí Toda Browninga, nic víc. Zato jeho majstrštyk _Zrůdy_ šel pustit na video.google.com celý. Šišatí skřítkové, lidské kachny, australopitékové, narození omylem počátkem dvacátého století, všichni hráli sami sebe. Muž bez končetin, zapalující si pomocí jazyka a zubů s obrovskou ledabylostí cigáro. Skutečný Prince Randian alias _Živé torzo_ byl, jak se prameny shodují, vzor duchaplnosti, ovládal čtyři řeči a měl pět dětí. Narodil se indickým sluhům britských pánů v Guyaně, tak proto, v Evropě by doklepal život na špinavé posteli v ústavu. Tady jsou ženské fajnovky. Rovněž siamská dvojčata Violet a Daisy žily celkem šťastně v letech 1908–1969, Violet byla vdaná, Daisy dvakrát rozvedená. Tod je znal z dob, kdy dělal cirkusáka. Diváci třicátých let to však, uvyklí unylým žvástům, neskousli a film propadl. Já naopak protočil krutě veselý doják mnohokrát.

Prodíral jsem se blednoucími margináliemi a tušil další blížící se pevninu. Těšil jsem se, až se dohrabu ke _Zbytečné krutosti,_ k _Zuřícímu býkovi._ Pomlky, tetelící se vzduch, lupení u potoka. Tichounký vizuální bigbít. _Kikudžiró, Scény u moře._ Čím míň děje, tím líp. Jelikož kvůli nějakému ději jsem u toho osm až dvanáct hodin denně rozhodně neseděl. Děj je záminka, vedlejší schéma. A kvůli nějakým toporně vytvořeným monstrům už vůbec ne, jakkoliv třeba to v Cormanově _Creature from the Haunted Sea_ není zlé. Mně šlo jen o to, udržet se chvíli v centru záření, v plameni vysoko šlehající milosti. Dospět, až přijde čas, s partou zmáchaných pionýrů z _Cesty do pravěku_ k závěru pouti. K prožraným kulisám, k sádrovému břehu. Kde to ovšem nekončí, vzadu jsou bedny s nářadím, štengry, monitory. Lesy a louky. Praská tam bouřka a šumí patetický liják, bičující hřbety Tarkovského koní. Otec-déšť, bažina-matka, o mlze hanba mluvit.

</section>

<section>

Pár dní nato mi zavolali z nějakého měsíčníku, jestli bych nebyl od té lásky a nezkusil k nim nastoupit. Oholil jsem se, vystříhal chlupy v nose, střihl se do sliznice, vypral kalhoty, vyčistil boty a jel jsem se ve schnoucích gatích představit. Seděl jsem v místnosti s nadšeným, rozesmátě vycukaným redakčním šéfem. Slíbili jsme si, že to spolu zkusíme. Povinná krize byla za mnou.

Nový šéf se s tím nemazal a rovnou mě představil všem přítomným. „Novej píšící šéfredaktor!“ hlaholil.

„Já nechci bejt šéfredaktor,“ oznámil jsem mu do týla, když jsme šli husím pochodem do další místnosti.

„Fakt nechcete?“ podivil se, aniž se otočil.

„Radši ne,“ odpověděl jsem.

„A co rozhovůrek s Bémem,“ snížil laťku, „zvlád byste do příští středy?“

„Fotograf je domluvenej?“

„To ví produkční, á to je zrovna ona, naše produkční.“

„Já se u vás pak stavim,“ řekl jsem, ten cop a ten pohled už jsem někde viděl.

„Stavte se.“

„Náš novej píšící šéfredaktor,“ řičel vzápětí u grafiků. Obličeje, ponořené do záře tekutých krystalů. Víťa, Jarda, ahoj. Bývají to jenom takové úvodní řeči, pak se to srovná, dovysvětlí. Superman splaskne, jenom klid. V dalších místnostech seděly nápadně bezbarvé, zavadlé ženské. „Nám se to nelíbí,“ bzikaly, „jaks to zalomila do tý zelený! A proč tam nejsou ty skvělý černobílý fotky?“ Co jim je, ptal jsem se v duchu, opustil všechny naráz chlapec? Umřel jim někdo, přecházejí chřipku? Co by jim bylo, prostě jen chodí na devítku do práce.

Vypadl jsem a zamířil přes ulici, přičemž mě málem srazila bez houkačky se řítící sanitka. Stoje na zastávce jsem si všiml, že jsou okna v patře, kde proběhl pohovor, dokořán. Že v nich je vyložena řádka nepřitažlivých redaktorek mezi třicítkou a padesátkou. Hulily, foukaly pentle dýmu nad Prahu 4 a kradmo na mě hleděly. Hodnotily, co asi budu za zkrachovance nebo za svini. Tramvaj nejela. Stál jsem naproti budově, kam jsem měl zanedlouho začít docházet. V dálce za křižovatkou se hemžil frmol, houkání, popojíždění. Ženské v okně vyfukovaly kouř jako o závod. Jsem půl frajer, půl břečka, snažil jsem se vyjádřit středně uvolněným postojem, udělám si svoje a jdu. Břicho jsem malinko zatáhl, protože když se na člověka neústupně dívá několik párů naprosto stejných očí, nelze v klidu civět do dálek. Je třeba zatlačit, vybojovat běžnýho editora, to si ještě povíme. Nic takovýho. Rutina musí stačit. Jedna upřímná věta, a už to jede. Kdo eště, co eště? Jak se to menuje? Ať je to aktuální! Tšš! A nekoukej po mně, ty mondéno copatá, tebe jsem si hned všim. Ty tvý v každý situaci netečně přimhouřený víčka moc dobře znám. Není to ve způsobu, ale v intenzitě. To víme. Však si taky v tu ránu, jak za sebou zavřu dveře, pustím _Ohňostroj_ od Kitana, on se ten původní Ed Wood dá snášet opravdu jenom chvíli.

„Poď už, musíme jet!“ bafla na mě mladice s divně až u čela ustři­ženou ofinou. „Ježiš, pardon,“ napravila omyl a přesunula se k vytáhlému kapucínovi, který metr ode mě tichounce blouznil do telefonu. „Poď už, musíme jet,“ vyštěkla mu do tváře s neztenčeným nasazením.

Bouračka za křižovatkou se mezitím rozpletla a rozuzlila. Ti, co to odnesli, byli odvezeni, ostatní odjeli. Přihučela našlapaná tramvaj, já nastoupil, postoupil a cvakl si, chytl jsem se tyče a všechno se pohnulo. Na chodnících postávalo tolik nevratně utahaných, vyšisovaných lidí, že to nešlo nevidět. Lidí, které už nečeká žádná budoucnost, protože se nechali odkráglovat vlastními nadějemi. Protože dopustili, aby jim mediální buchar vymlátil z makovice i poslední vzpomínku na to, jaké to je, když moucha leze po skle, z kafe se kouří a člověk nikam nemusí. Co je mediální buchar, definuj. To je ten šmírák v každém z nás. Jo, jo, povzdechl jsem si, jo, jo, áchjo. A pak už jsem jen vyhlížel ven z vozu a registroval, jak mě pozvolna naplňuje bezdůvodné dopolední štěstí.

</section>
