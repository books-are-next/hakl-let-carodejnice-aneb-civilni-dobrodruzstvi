---
title: "28\\. V\_hnízdě ptáka Noha"
contentType: prose
---

<section>

Navršili jsme pár povšechných sentencí. Opatrně jsme přidávali lehká dřívka, aby se to vespod nehnulo. Co děláš? Zašívám kalhoty. Co je to za blbost? Sed jsem na hřebík. A co tvoje střecha? Hnije, co by dělala.

„No a co teda?“ přešel k tématu, které jsem měl sám tak trochu na mysli. „Nezkusíme zas někdy botanizovat?“

„Třeba i jo, někdy koncem léta.“

„To budu ve Francii, ale mám čas pozejtří.“

„Moc brzo na mě.“

„Kvuli těm mejm _stryjím_ asi, že jo,“ konstatoval napůl ze švandy, napůl s vědomím, že se s tím bude muset potýkat ještě tolik let.

Probralo se to, zvážilo, přetřáslo, přehodnotilo a potvrdilo. A najednou jsem zase šlapal na svém zabláceném bicyklu od Roztok přes Horoměřice a Tuchoměřice k jeho domovské Unhošti. Nad krajem se srážela mračna, houfovaly se ponuré hřiby a sbíraly nasycené páry. Svištěl jsem po okresce, zaklenuté korunami šťastně zelených, zdravých kaštanů, klíněnka byla fuč, když se nade mnou vztyčil výsledný kumulonimbus. Přesně z místa, kam jsem usilovně směřoval, se zablesklo. Na nic jsem nečekal, udělal kličku a obrátil zpátky. Mému manévru přihlížel početný chumel nažraných ksichtů, nakupených v otevřeném okně neomítnutého domku, táta, máma, děti, psi, všichni zařvali smíchy. Před viaduktem jsem minul nevídaně zvláštní krasavici. Měla smetanovou, mučivě krásnou tvář, která mě málem srazila ze sedla. Mikinu, tepláky, střevíce. A hlavu, šíji jako sám cherubín. Tlačila značnou rychlostí kočárek. Sebral jsem zbytek odvahy a pohlédl jí skrz cyklistické brýle do očí. Narazil jsem na zornice zářící roztavenými kovy zemského jádra. Objel jsem ji, podjel viadukt a přehodil na rychlejší převod. Buřina mě dostihovala. Krajina zabzučela jako večerní kancelář nudné stavební firmy ve chvíli, kdy prst uklízečky stiskne vypínač zářivek. Plnohodnotně, kaskádovitě se zablesklo. Vrátil jsem se na začátek vsi a sjel na polní cestu, což byla jediná možnost, jak to zkrátit. Přede mnou se komíhali v žitě dva polní strašáci. Hýbali se, šli. Kráčeli kupředu. Aha, svitlo mi, pohání je vítr. Jak, to jsem netušil. Když jsem přijel blíž, pochopil jsem, po cestě se kolébaly obilím dvě tmavé prdelaté báby. Nápadně vysoké. A až moc rozložité. Přibližoval jsem se k nim, vyhýbaje se kamenům a střepům. Co je to, hups, za obludy. Až jsem to s konečnou platností uviděl. Holky na koních. Jely krokem, aby do nich neprásklo, a chichotaly se. Dvě škeble s měkkými zády, plný­mi zarudlých pupenců. Temně hnědé koňské zadky se leskly. Vítr serval ze stromů naráz několik náklaďáků listí. Objel jsem dupající kobyly, minul zeď vyskládanou z opuky. Pak další, pak ještě jednu. Potom poslední, která se vzápětí ukázala být první z mnoha dalších, které už lemovaly cihelnou drtí, jehnědami, vlhkou rzí, šprckami a špačky zasypané chodníky obce. S prvními obrovitými kapkami jsem zazvonil u Arnoštovy branky.

„Vešel ses nachlup do limitu,“ pochválil mě a držel si nad rozcuchanou hlavou děravý deštník. Oklepal ho, zavřel a vstoupili jsme do kuchyně, kde se svítilo jako o dušičkách. Dost za ten půldruhý rok, co jsem ho neviděl, sešel. Neměl zuby. Šišlal a prskal, chrčel, rýpal se v nose. „Jedna čina za druhou,“ mlaskal a sledoval přes okraj háčkované záclonky dopuštění. „A to je květen.“

„Květen,“ potvrdil jsem.

„No a nedáme se rovnou do toho?“ řekl.

Vybalil jsem suché květy, jimiž jsem se den předtím zásobil, a bez dalších řečí je nadrolil do másla. Radši víc, aby si nikdo neměl příčinu stěžovat. Jsme starý knechti, to sneseme. Co?

„To vydržíme,“ doložil, sedě v rozměrných trenýrkách na okopané krémově natřené židli, a měl oči jako krokodýl. Bedlivě mě pozoroval a hrozně se drbal na koulích. Plíseň, cítil jsem ji až sem. Pak stejnýma rukama vytáhl z igelitu housky, namazal je máslem a na každou položil uškubnutou hrst šnytlíku i s hrudkami hlíny. Nabral hrubou sůl a bohatě osolil.

„To máme k tomu,“ řekl. „Nemáš hlad, nechceš hermelín?“

„Ne, díky,“ řekl jsem a uchopil housku. Nebuď fajnovka. Do toho.

Snědli jsme míchanici. Bouřka mezitím odletěla. Vylezli jsme ven. Z truhlíků opadávaly kapky, listy se třásly, střemcha zase kvetla. A tak jsem znovu navštívil ten jeho dvorek. Znovu jsme nanosili dříví, znovu jsme, vzdor vodou nasáklým komponentům, rozfoukali a rozdmýchali trs líných plamenů. Znovu jsme se posadili v oblacích těžkého dýmu na bedny. Arnošt mezitím obhospodařil faunu. Vytahal zpod kamenů spousty mrňavých slimáků, nakrmil čolky, žáby, opatrně plácl plácačkou deset much, otrhal jim, drže je v pinzetě, křídla a nakladl je do nálevkovité pavučiny v rohu dřevníku čekajícímu pokoutníkovi. Špičkou nohy vyhrábl zpoza drátěnky při zdi pastičku, vyprostil ztuhlou myš a hodil ji přes celou zahradu na hnůj.

„Jenom urychluju degradaci, která směřuje k nový syntéze,“ omluvil se všem, kterým právě nadělil smrt.

„Cos dělal celou zimu?“ optal se, když dosedl.

„Posledních pár tejdnů jsem víceméně zase ležel doma a koukal, jak žiju.“

„Zase už ňáká nemoc?“

„Musel jsem si vodfouknout.“

„Ty furt tvrdíš, že si potřebuješ vodfukovat, a přitom se v tom tvym životopise, cha, cha, celkově nic neděje. Já měl náběh na infarkt, zuby mi vytrhali, do baráku mi praštil blesk, elektronika v čudu, video pryč, počítač, přehrávač, ani blbýho Šostakoviče si nepustím. Levou ruku necejtim, žlučník v hajzlu, rok jsem měl sračku. Vykradli nás, víme kdo, ale nač je udávat, když jsou to hned támhle sousedi. Do toho eště budu muset nechat vyměnit střechu. A furt mě to těší!“

„Já neřek, že mě to netěší,“ ohradil jsem se. „Mě to těší víc, než si umíš představit.“

„Tó ti sice moc nevěřim, ale uvidíme.“

Ďasové jsou na cestě, smál jsem se. Jasnačka, ty chřástale. Co já tady zas dělám. Co mě sem, do frasa, přivedlo. U plotu strašila hromada pořezaných třešňových haluzí, připomínající klubko ohryzaných trosečníků, mezi nimiž se mátožně přehrabují mokří krabi. Měla ta hromada do sebe cosi vznešeného.

„Krásný větve,“ řekl jsem.

„Jak to myslíš?“

„Prostě se mi líběj.“

„Mně ne, protože já je celý dopoledne řezal.“

Chvíli je nicméně zkoumal. „Aha,“ vítal mě v branách porozumění, „voni totiž z tohohle úhlu vypadaj jako namalovaný na ňákym starym vobraze.“

„Větve uměl úžasně malovat počátkem 19. století Maďar Károly Markó,“ plácl jsem. „Jinak jeho malby za nic nestály, ale na bohatý haluze v zapadajícím slunci byl vyloženej expert. Pak ňákej Jan van Goyen, 17. století, u něj uplně vidíš, jak se ty dubový pařáty zmítaj ve větru. Taky Jiří Trnka měl k větvím až mystickej vztah, což je dobře vidět ve _Snu_ _noci svatojánský_.“

„Vodkuď to víš?“

„Www.wga.hu, virtuální galerie. Tam je kromě Trnky všecko.“

_WGA,_ vyryl ohořelým prutem do kusu papírové krabice, tečka, _HU,_ odhodil jej naplocho do dřevníku a mávl klacíkem: „Jenže ty _moje_ větve se ti přesně v okamžiku, kdy se mně začaly líbit, líbit přestaly, mám pravdu?“

„Jo.“

„A takovej seš, to ti řikám vod chvíle, co se známe.“

„No a co,“ řekl jsem, „mám snad kvuli tomu jezdit na labuti?“

Už když se poprvé zachechtal, zaznamenal jsem hnutí v povětří. Vábení, mámení.

„Jsou tady,“ zamíchal vařechou v kotli hlasivek. „Minule tu nebyli, a teď tu jsou. A ty se _bojíš,_ to _vidim_.“

Zvládl jsem si odplivnout do ohně. Vzduch zhoustl jako prasečí polívka. Arnošt nehybně seděl, pak najednou zmizel a místo něj se zjevil mně neznámý pantáta s pohybující se bradou. Jak to dělá, napadlo mě. Nebo to dělám já? Zírali jsme do plamenů, zaplaveni žíravou břečkou podezřívavosti. Úskočnost vystavěla na každém mrknutí rychlý ostnatý chrám, a nemuselo jít ani o mrknutí, bohatě stačilo sledovat rytmus dechu druhého. Nějakou dobu jsme mlčky vzdorovali přetlaku. Naštěstí se to vymezovalo, obviňovalo, kousalo a žralo všude po vší zemi, byli jsme jenom jedni z mnohých. Pak jsme se vymotali z ostře rozkymácených končin na vlídnější cestu, kde jsme už trhali ze země prohlášení jako sedlák řípu a častovali se jimi.

„Cizota,“ zahájil.

„Zaplaťpámbu za ní,“ odvětil jsem.

„Souhlasim, jenom v tý se schováš. Nemyslíš si doufám ale, že je tohle planý čarování, co tu provádíme, zdravý?“

„Von ten tvuj věčnej monitoring neni vo nic zdravější.“

„Á jedu dolu,“ oznámil. „Nejedu, kloužu, vzdaluju se, je to zakřivený dolu, hú. Z tohodle pohledu je vopravdu brilantní biják _Mrtvej muž,_ kde je čas postiženej správně. Ne jako obecný faktum, ale jako osobní cesta, která je čim dál užší a beznadějnější.“

„To je dobrej film, vidiš. Ten si musim koupit.“

„Phá,“ zaburácel. „Co to je za logiku? Ten je _dobrej,_ tak si ho musim _koupit_?“

„Nemám ho a chci ho, tak si ho koupim, co jančíš.“

„Vidim, že tý legendě taky věříš,“ opáčil chmurně.

„Věřim, protože věřit chci.“

„A proč chceš věřit laciný lži?“

„Laciná lež je ochránkyně ubohejch.“

„Připadáš si ubohej.“

„Zatim jsem si nikdy nepřipadal, ale to se může rychle změnit.“

„A to máš pravdu,“ liboval si. „To úplně zzvoní, snad nedostanu infarkt. Co bys dělal, kdybych teď padnul?“

„Nevydírej.“

„To jsem asi fakt vydíral,“ připustil. „Krásně teď vnímám, jak fungujou ty lomary, to slovo neznáš, poněvadž jsem ho zrovna vymyslel. Mám na mysli optický nástroje, co loměj ve spolupráci s neuronama světlo.“

„Já je znám, ale rád je nemám,“ řekl jsem. „Je to další cesta, jak všechno vobjasnit, popsat a zničit.“

„Vítej zpátky v hnízdě,“ pronesl.

Zvedl se vítr. Zahrádka se nepatrně prohnula, ba až nalomila. Bylo nám, jako bychom seděli na čerstvě přihrábnutém, nepokojném hrobě.

„V jakym hnízdě?“ optal jsem se.

„V hnízdě ptáka Noha. Nečets Doupě?“

Přísně vzato to nebyla zahrádka, co se nalomilo, byl jsem to já. Trhlinu jsem cítil uvnitř.

„Nečet,“ odpověděl jsem. „Co je to?“

„Kafka, ty vařená hubo!“ vyhrkl někdo od plotu.

K zídce se tiskly snopy suchého rákosí, místy polité jakousi tekutinou, zkyslou nudlovou polívkou nebo čím. Zatím dávaly svoji přítomnost najevo drobným, nervním chvěním. Postupně jsem nabyl dojmu, že se za nimi nebo mezi nimi někdo schovává. Arnošt cosi zahuhňal a mávl rukou nízko nad zemí. Mezi snopy se něco pohnulo. Vydalo se to k nám. Potom to vstoupilo mezi nás, obklopilo nás to. Potom to vstoupilo do nás. Vstali jsme a pustili se s křupajícími koleny do tance. Arnošt se divoce belhal, střílel okolo sebe nohama a zalykavě se smál děravými ústy. Já se točil jako střelená vrána a třaslavě kráčel dvorem. Arnošt počal skákat. „Dupák, ocha, cha! Cha, ocho!“ vyl a ostře povyskakoval na krátkých křivých lýtkách. A pořád se v tom zlepšoval. Poskočil jsem si taky, proč by ne. Zdálo se mi, že už skáču docela vysoko. Arnošt kmital nahoru dolů jako vřískající hulman a kreslil rukama do vzduchu veliké čtverce. Zahlédl jsem, že se věc neděje ve shodě s jeho přáním. Bylo zřejmé, že zažívá další kolo honičky s mocností, která s ním předloni na stejném místě mockrát flákla o zem. Pod nebesky zářící střemchou. Přišlo mi, jestli s tím ta střemcha třeba nějak nesouvisí. Skákal a skákal.

„Veškerá takzvaná _vstřícnost_ je falešná!“ vzkřikl. „A jenom _nenávist_ je živá!“

Ozvěna propleskla mělké údolí, na jehož dně pokyvovala hlavami před blikající bednou jeho rodná osada.

„Mejlíš se, mezku hlavatá!“ zařičel jsem.

„Jak tó?“

„Protože je to totéž!“

„Neni to totéž!“

„Je to skoro totéž! Lagréš, odéš!“

„Acha, cha!“ plival vřelá povidla slin. „Právě že jenom skoro! A na ten rozdíl!“

„Si musí přijít _každej_ sám!“ zavyli jsme.

„Já když se ženil,“ zařičel, dopadl a odrazil se. „Tak jsem v sobě měl _dvaatřicet_ psilocýbek! To nikdo neví, až teď ty!“

Poté se roztočil, přičemž narážel zpaznehtovatělými prsty do klepadla. Přimontovali jsme se k jakési bláznivině, o které, jak jsme si uvědomovali, nám už někdo někde mockrát referoval. Doktor Grygar, svítilo mi v hlavě, by s tímhle rozhodně nesouhlasil. Mozek nehledě na to lačně nasával zvuky z okolí a vyráběl z nich chrastivě šoulavý marš, kde hrál významnou roli svobodný ptačí křik a tiché hňukání a sykání vzdálených fabrik. Na obzoru dodělávaly rozsáhlé výrobní komplexy.

Arnošt rotoval, to byla jeho politika. Začal jsem se tedy kymácet z gruntu přes celý dvorek, od stěny ke stěně. O co šlo, bylo třeba se co nejvíc vrátit do dob, kdy nám mámy vařily umolousanou kaši, do té hrůzné naivity. Vytrdlovat si pod sebou jámu, pak nad ní chvilku v úžasu popotahovat a na závěr se spodem a zadem horko těžko protáhnout zpátky. Jednu chvíli jsem měl dojem, že mi odpadl obličej. Pak zas, že ve skutečnosti nejsem člověk, jen pouhý zjednodušený prototyp, holý kráčející stroj, takový lepší hmyz. Po jisté době jsme už sotva pletli nohama. Trvalo nám nicméně dlouho, než jsme se docela zastavili. Když se to zdařilo, oba jsme se v přechodném poryvu vzájemnosti naráz vyzvraceli. Oá, létalo mezi cihlami, oá, buá, ééch.

„Tentokrát ti děkuju, žes mě vytáh zpátky,“ zahučel sinalý Arnošt a rozmáchle sám sebe objal. „Místo abych ti nadával jako minule.“

Nemohl jsem si vzpomenout, že bych ho tentokrát odněkud tahal. Na dvorek vkročila utrápená paní a předstírala, že nás nevnímá. Ostatně jsme jí ani neměli co nabídnout, nanejvýš trochu toho rozpažování a mručení. Ze dveří za ní vyletěl nevelký zavalitý pes. „Hodný je pes, hodný!“ volala do tmy. „Hodný je pes, hodný, hodný je pes, hodný!“ Její hlas zněl natolik normálně a spořádaně, že rozběsněné egocentrické příšery kolem nás okamžitě zvadly a schlíply. Tudíž nespatřila nic, co by stálo za řeč. Beztak jsme už zase hledali a našli cestičku zpátky na zablešený, děravými kastroly a listovím všeho druhu zavalený dvorek.

„Vy jste tomu zas dali,“ řekla paní.

„Dali,“ odpověděl jsem, snad to znělo jako odpověď. „Nedali,“ opáčil Arnošt, „protože jsme bohužel pořád tady!“ Načež mi po straně pošeptal: „Ten pejsek, to je ti takovej mistr sociální přizpůsobivosti. A já ho mám tak čistě, bez keců rád, a von mě taky, kdybys věděl.“

„Abys ho neměl rád, když je tvůj,“ řekl by každý v mé situaci a já to do puntíku splnil, vedle čehož jsem samozřejmě chcípal černou lítostí.

Pes se valil kolem a střílel po nás nejistýma očima.

„Tys byl fakt na houbách, když ses ženil?“ zeptal jsem se.

„Zatim jsem to ovšem nikomu neřek,“ odvětil, „tak mě doufám vožralej v hospodě někomu nevyzradíš.“

„Komu bych tě vyzradil, když si už se všema akorát formálně dopisuju.“

„To náš Arnik taky, von se poslední dobou nesnese vůbec s nikym,“ zahřměla nám stále přítomná manželka do týla. „Faktem je, že má toho psa rád moc, což ale dělá pro sebe, viď. Proto, aby z toho sám něco měl.“

Chvilku mi trvalo, než jsem zprávu donutil fungovat. Středně velký pes se mi při tom opíral plnou vahou o nohu. Měl podezřívavý zrak a na hlavě pokornou prošedivělou pěšinku, vyuzenou kouřem večerních ohňů. Nabídl jsem mu ruku, on ji vyzkoušel a odešel zahradou pryč.

Závěrem mi Arnošt ustlal v dřevníku, v příšerném mrdníku, zavaleném pilinami a koudelí. Sám někam zmizel. Zabalil jsem se do těžkého, fermeží nasáklého spacáku s pocitem, že mě přepadl spánek uprostřed kajmaního hnízda. Ne moc bezpečné místo. Spousta duchů. Puch. Jakési kosti či co. Navzdory tomu jsem měl příjemný sen o tom, jak se mi taví vědomí. Plul jsem v tmavnoucím nachu a hleděl do jantarové žluti. Popelavě nafialovělé buňky oddechovaly a vibrovaly jako včelín.

Nad ránem stál zase nade mnou, tma se zrovínka lámala. Nad jeho kozlí siluetou uháněly jasně červené mráčky. Přišel pokoušet.

„Zase jsem se tam nedostal,“ žaloval. „Moh jsem se tam dostat, kdybys tam toho dal víc. To by tě bejvalo nezabilo.“

„Jenže tebe možná jo,“ dal jsem mu vzhledem k aktuálním možnostem až marnotratně štramáckou odpověď.

</section>

<section>

Dál vše proběhlo jako v té staré vyzkoušené pohádce. Když jsem vyváděl kolo pěkně potichu brankou na ulici, vyklonil se z okna. „To vypadá, že vode mě zase tak ňák nenápaditě zdrháš,“ prorokoval žalostně.

„Jak bys chtěl taky zdrhat nápaditě, to mi řekni. Já zas někdy přijedu.“

„To bude trvat.“

„Bude,“ přiznal jsem. „Napřed se totiž támhle za kopcem v rámci pití vody, kterou jsem si s dovolením natočil, zapřísáhnu, že už nikdy víc. Ty za čtvrt roku pustíš po proudu vzkaz, já se budu průhledně vytáčet. Udělám to několikrát. Ty se nasereš a zlomíš nade mnou hůl. A teprve pak dospěju do stádia úvah, jak to navlíct, abych se ti sem zase ňák vnutil. To mi už budeš chybět, to může trvat i pár let.“

„No, no,“ zablekotal bledými rty. „Nebo si tě ňák přitáhnu, až budu potřebovat.“

„Že bys byl takhle zdatnej manipulátor?“

„Nevim,“ potřásl hlavou. „Ale jsem rád, žes za mnou přijel, já nejsem poslední dobou moc společenskej. Nedáš si hruškový sádlo?“

„To existuje?“

„To byl dotaz v zájmu tvý bezpečnosti. Kdybys v tom eště jel, vzal bys hruškový sádlo jako hotovou věc, přitom je to, chá, volovina. A v tom případě bych se tě tu pokusil zdržet, jezděj dneska po okreskách jako magoři.“

„Že je ezoterika naprostá ztráta času, to víš?“ prohodil jsem.

„Kdo řiká?“

„Doktor Grygar.“

Malá proradnost ode mě, doufal jsem, že se zasmějeme, smích je dobrý most k odloučení. Vyráželi jsme zvuky, žbluňkali, ňafali. V tom má doktor úplnou pravdu, byl hlavní důvod našeho rozveselení. Závěrem jsme konstatovali, že nám zase hodila menší faleš sebekontrola. Ta nás ještě brzdí, jedině ta.

„Nedáš si turka, achacha?“ dodal.

A opět jsem téměř sesedl a zamířil k posmutnělému kanonýrovi na jedno ranní, jen minimálně vyčítavé kafe.

„Jedu, však se uvidíme,“ hodil jsem na zem prkno fráze, šlápl do pedálů a s rezervou minul týž výkop, co tu byl už předloni. Z jámy byl dosud cítit plyn.

Musel jsem si připustit, že se od minule zase o hodně zlepšil, veškeré mátohy a syrově páchnoucí ponravy už přiváděl na scénu s otřesnou virtuozitou. Snad proto k němu mám, hovořil jsem k sobě, šlapaje mezi ohradami, čím dál větší respekt. Zvykl jsem si pro něj jednou za čas zahrát menší hrdelní autodafé. Nechat si pustit žilou. Proč to mám zapotřebí, to je konečně správná otázka. Protože je v tom kapání jedu do vlastního pelechu už natolik dokonalý, že to pro mě začíná být stejné, jako se chodit dívat na jeden a tentýž obraz do Museu Nacional. Mistrovská práce bez nutnosti se tázat, co se tím míní. Čili už jsem zase jenom takový turista bez trvalejšího zájmu. A taky proto, že se mi na té jeho parcele vždycky na okamžik podaří zaslechnout šálení jakýchsi neskutečně blízkých, konkrétních kůrů. A koneckonců i proto, že tomu všemu vzdoruje aspoň trochu souvisle. Že je s ním jinak vcelku rozumná řeč. Kdysi mi věnoval svoji knihu, byla o užovkách. Nic jiného v ní nebylo, jen užovky a spousta nákresů hadích hlav, hemžících se pojmy jako ventral, mental, prefrontal, temporal. Vyjmenovávací mánie, tou jsem tedy pořád trpěl fest. Co jsem se vrátil, rozjela se mi dvojnásob.

Slunce zahořelo jako raketa a vystřelilo vzhůru. Pod pneumatikami zasyčel písek, zahrčela škvára. Béng, odletovaly kamínky. Na asfalt opodál se snesl list, co vypadal jako otakárek, pak zase otakárek, co vypadal jako list. „Co je to?“ volaly děti a ženy odpovídaly: „Nech to a poď, babička čeká! Nešahej _na to,_ to je děs, podivej, jaký máš ušpiněný botičky!“ Za ploty se točily ve větru roztodivné větrníky a fofrníky vyrobené z pet lahví, doklad, že hravost obyvatelstva kolem hlavního města dosud nevymizela. V zapařeném lesíku za vsí mydlil tučný muž v čepičce do lískových prutů lesklou komerční nápodobou japonského meče. Když jsem ho míjel, předstíral, že je v tom něco, čemu nemůžu rozumět. A opravdu bylo.

_Až na to, že imaginace je zřetelně transperzonální,_ zachytil jsem na odpočívadle Arnoštovu zprávu.

_Ne-li transhumánní,_ odepsal jsem.

_Jestli je tohle hlavní zjištění, který nám to hodilo, zasloužili bysme pár facek,_ odpověděl. Za ta léta nejdelší zpráva od něj.

Na chodníku na Kulaťáku se kymácela parta dvoumetrových sedmáků. Když šla kolem holka, vystrčili před sebe jednoho, ten učinil zřetelný pokus se na poslední chvíli zachránit. Nepřijali ho, a tak odříkal, co měl připraveno: „Kam plaveš, švestko?“ „Nejsem švestka,“ odsekla kolemjdoucí holka. „A kam plaveš?“ „Nikam.“

„Víš, jak jsou cejtit stárnoucí ženský, co to chtěj přebít voňavkou?“ zeptal se hlas zpoza sloupu ve stanici Hradčanská v momentu, kdy jsem o sloup opíral kolo.

„Vim,“ zazněla odpověď.

„Tak víš všecko.“

Doma jsem se zadumal nad knihovnou naplněnou kinematografickými opusy. Knihy se až na dvě řady slovníků přestěhovaly do beden, nahradily je filmy. Co by se tak hodilo. _Zatojči,_ to bylo, co to chtělo. Broučci a mandelinky, cosi nevýslovného. Pachuť spáleného peří, dávné, přisprostle jednoduché vztahy. Dávný déšť, mokré zelené lístky. Znáte ty krasavice? Ham! Čo! Křup, a je po všem. Krev a liják.

</section>
