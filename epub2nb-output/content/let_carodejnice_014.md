---
title: 9\. Mám tě, ty nacistickej špióne!
contentType: prose
---

Když potom přiletěla šéfka, ať fofrem střelím z hlavy téma, řekl jsem: „Boreč, kouřící hora, tip na výlet.“

„Skvělý,“ volala. „Minimálně dvanáct tisíc znaků s mezerama a do boxíku anketa _Proč jezdím na Boreč!_ Bém je turista, ten ti vodpoví, kdo eště, na to přijdeš sám. Pošli tam Fafejtu, ať jsou ve čtvrtek fotky!“

To bylo v době, kdy už jsem občas něco napsat musel, editovat nestačilo. Šéf našich šéfů se víceméně z nudy rozhodl, že je potřeba vyházet třetinu lidí. My zbylí jsme se museli začít otáčet rychleji, a tak jsem řekl: „Boreč“. Čímž jsem dozajista pomáhal ničit zajímavá místa. V patách se takovým, jako jsem já, valí informovaní zpocení šlapalové v dresech, s helmičkami na hlavách, a paštěkují: „Tomuhle řikáte značený trasy? Kde máme cyklostezky? To v Dánsku, v Beneluxu!“ Neříkám, že nemají pravdu. Editovat a k tomu psát prostě není žádná sranda.

Po několika dnech se ozval Arnošt, ten by můj podíl na devastaci krajiny rovněž neschvaloval, ostatně ani pan Šobíšek by asi nebyl spokojen, ačkoliv řetěz jsem šetřil, na pedál v kopci nestoupal. Navrhl jsem sraz navečer v podniku jménem Duende v ulici Karoliny Světlé.

„Skoro nic si nepamatuju,“ zahájil pěkně po starodávnu. „Co si ale pamatuju dobře – málem jsem tam byl. Měl bych říct, kde, ale je mi blbý s tim takhle rovnou začínat.“

„Přece se nebudem bavit vo práci.“

„Vo mojí rozhodně ne, musel bych se hned nasrat.“

„Kdes teda málem byl?“

„Nevim, ale vim, že bych se to dozvěděl, kdybys mě bejval netahal v nejnevhodnějším momentu zpátky.“

„Já měl strach, aby ti neřachlo v kouli,“ řekl jsem a zaplavil mě pocit viny – měl mě, kde mě mít potřeboval.

„Byl jsem v takový aréně,“ řekl chmurně.

Už jsem viděl, že taky neví. „Aréna je slovo,“ opáčil jsem. „Zkusme si to popsat přesně.“

Dali jsme se do toho. Běhali jsme kolem jako dvě nenechavá zvířata, šikovnými prstíky jsme to obraceli a převraceli, dávali si to na hlavu, pod zadek, zkoušeli ochutnávat. Jediné, na čem jsme se shodli, byl fakt, že jsme se na zahrádce u ohně potýkali s prchavými komponenty, zřejmě sebe sama. Že to bylo těkavé, a sotva to přestalo být těkavé, začalo jít o hubu. Že to nebylo dvakrát bezpečné. Proč ale, ptali jsme se.

„Protože se u tebe rozum vobrací v neřest,“ vyjelo ze mě. „Rozum, kterej nezná hranice, je peklo.“

Nevím, co mě to popadlo, na nějaký flashback bylo pozdě, alkohol byl zatím taky mimo hru, pili jsme úvodní kafe. Byl čtvrtek, spal jsem dobře.

„Rozum je stroj,“ odvětil Arnošt. „Funguje, když víš, k čemu ho použít.“

„Jo. Jenže ty toho druhýho do toho svýho stroje rukama nohama vtahuješ. Což bejvá dost úmorný.“

„To dělám?“

„Vždycky, když je šance na trochu klidu.“

„Klidu, ty spíš myslíš euforii, euforie je stupidní společenská dro­ga. Zboží.“

„Ta nevede než k další euforii. Aniž se co dozvíš.“

„To jsem zrovna řek.“

„Já měl na mysli vytržení, když už.“

„Co je to?“

„Pomalej sváteční motor, kterej tě vynese mimo dosah vlastních předsudků.“

„A v toms mi právě zabránil.“

„V tom ti zabránil tvuj věčně zapnutej přehledovej radar.“

„Ty sám sebe nepronásleduješ, chceš tvrdit?“

„Já pronásleduju _jenom_ sám sebe, kamaráda se snažim nechat v klidu.“

„Já nemám kamarády,“ podotkl. „Nejsem toho schopen.“

Na mysli mi vytanul hořící mnich. Ten, co se polije naftou, zapálí a pak sedí a jasně hoří a soustředěně čeká. Nedělá ksichty, neutíká, nezblázní se. Z chodníku přihlížejí lidé. On důstojně plápolá. Jak je to asi možný? Zadej _hořící mnich_ a dozvíš se.

Nad sousedním stolem osciloval mladík s fatálně protáhlým nosem a ohrnutým rtem, typický sociálně rozháraný koumák. Pozorně naslouchal. Bylo jisté, že se vyjádří. Dalo se dokonce sledovat, jak se to blíží. „A to je vonó!“ hníkl, šilhaje doprostřed mezi nás. „Ve chvíli, kdy rezignujete na vztahy, jste připravený nechat se bez vodporu znárodnit systémem, to vám nevadí?“

„Znárodnit se nechá každej,“ řekl jsem.

„Znárodnit se nechá jenom ten, kdo věří tomu, že ňákej systém existuje,“ řekl Arnošt.

„Čili se koukáš sám sobě do vočí a ptáš se, co s tebou bude,“ dodal jsem.

„Když ti do toho navíc kecá rádio, tim hůř,“ doplnil Arnošt.

„Vám nevadí, že jste rukojmí?“ útočil bukanýr.

„Rukojmí seš ty, my jsme starší lidi,“ řekli jsme.

„Eště mi začněte argumentovat, jak vás dusili komunisti,“ prskl.

„Tos nám vzal z huby,“ řekli jsme. „Vo tom jsme chtěli začít.“

„Všechno, co tady žvaníte, jsem slyšel už miliónkrát!“

„A eště nejmíň miliónkrát uslyšíš,“ řekl Arnošt. „Variace jsou možný, ale nikoliv překvapivý.“

„Individualita je mýtus,“ dodal jsem, tvrdil to nějaký molekulární biolog na CNN.

„Ty hovado,“ doplnil Arnošt.

To bylo ono. Hysterik nás srazil do houfu. Následně jsme se uvolněně bavili a nosáč mezi nás opakovaně vstupoval se svým neopětovaným partem. Do soumraku jsme vycházeli jako spojenci, kdoví jestli ne kamarádi. Zadní trakty kuchyní vydechovaly temnou lojovou přičmoudlinu, pod nebem křičelo hejno racků. Nad zubatými střechami trčely prastaré cihlové komíny, uvnitř kterých se při asanacích nacházejí vyuzení gnómové, sto let pohřešované rakousko-uherské prostitutky, drátem svázané opičí mumie. Nad věží Klementina škrtl kopýtkem meteorit.

_Duende, to byl zase nápad,_ měl Arnošt napsáno na čele. Noční vzduch nám hodil chuť na závěrečné pivo. Podnik se nazýval Apropos. Usedli jsme na pusté zahrádce pod šňůru žárovek v koutě vnitrobloku. Pingl přispěchal, odspěchal. Ve tmě dvora před námi měkce skákala chlupatá těla, hopkali tam mourkové.

„Koťátka,“ prohodil jsem.

„Koťátka, potkani,“ zahučel Arnošt a zamlaskal. „Mně se ti tuhle přihodilo něco neblahýho, můžu ti to povědět? Chodil jsem se psem po Brdech, v lesích. A v takový zvlněný bučině se pes najednou rozštěká a neni k zastavení. Vidim na stromě něco atypickýho. Jdu blíž, pes šílí. Ke kmeni přidrátovanej igelit. Vevnitř něco jako prasečí kůže, je to zapařený, zkoušim to votřít rukou. A vidim – pysky, huba, lidský rty, rozumíš, nad tim dvě díry do nosu, nos, nad nim prázdný víčka, řasy, vobočí, podle všeho staženej ksicht. Mazal jsem pryč, jak nejrychlejc to šlo.“

V ošatce ležela houska, roztrhl jsem její křehké tělo, vyrobil několik žmoulanců a hodil je do tmy pobíhajícím hryzounům.

„Utek bych taky,“ řekl jsem, „a navíc bych čtvrt roku nečet zprávy.“

„Ty je nemusíš číst povinně v práci?“

„Ne.“

„Vidiš, já jo. A proč bys je nečet?“

„Nechtěl bych vidět tu teleobjektivem ulovenou mámu a nechtěl bych se dočíst, že je u lesa pomníček zasypanej pivoňkama, _Jaroušek náš drahý, srdce naše_ a todle.“

„Byla to spíš ženská. A já ti to vykecal. Vidim, že máš pravdu, dělám to – tahám lidi do svejch problémů.“

V metru na Staroměstské jsme si tiskli ruku jako dva jidášové.

„Kdy to zkusíme příště?“ nadhodil.

„S tebou už radši nikdy, Arnošte,“ odříkával jsem mu do nevyhýbavých panenek, drže jeho tvrdou varaní pracku, zatímco vagón polykal svátečně ustrojené podomky, hrnoucí se z koncertní síně. „Ať je to pravda nebo ne, zmiňoval ses o ňákym svym známym, kterej částečně i kvuli tobě zaklepal bačkorama.“

„To bohužel pravda je, inženýr Hrbek.“

„Nic ve zlym, ale nemám potřebu dávat dřeň víc než je nutný, respektive zajímavý.“

„Chápu.“

„Víš, co mi ale nejde na rozum? Nad ránem jsem viděl na tvojí zahradě asi takhle velký zvíře, jak tlačí míč.“

„To byl náš pes, von trpí nespavostí.“

S tím jsme se rozloučili. Nenašel jsem způsob, jak se zeptat, co s ním na zahrádce tolikrát bouchlo o zem. Taky asi nevěděl.

Cestou domů jsem absolvoval ještě jedno bleskové interview. „Mrdák patří do pipiny!“ sdělil mi večerní chodec. „A kam patří ta?“ ptal jsem se. „Ta patří do postele.“ Řeč jako břitva. Vlažný vítr rval ze spěchajících postav košile, koruny stromů chrastily jako košťata. Tělnaté dívce se přilepil na záda mikrotenový pytlík, její druh ho plynulým pohybem ruky smetl, oba se zasmáli.

Doma jsem polkl paralen a pustil si _Den kobylek._

_Sedím v autobuse,_ napsal mi Arnošt. Držel jsem v ruce mobil, přemýšleje, co spontánně odpovědět, a sledoval zpočátku nevinný příběh ctižádostivého kreslíře a povrchní hopsalky. Příběh o tom, co se začne dít, když prázdnota dospěje do třaskavého stádia. _V tak velkým baráku bych se bál sám, uvažoval jste o nájemnících?_ stepoval žertovný cesťák se zázračnou vodičkou ve čtyřicáté páté minutě a dvacáté sedmé vteřině.

_OK,_ odepsal jsem Arnoštovi. Zadoufal jsem, že se snad nenamíchl nebo neurazil a že se zase někdy potkáme. Nemůže přece každý každého napořád pouštět k vodě jen proto, že všude kolem létají nejrůznější sympatie, averze, fantomy, předčasné závěry. To by to pouštění brzy nebralo konce.

A co teprve Homer Simpson, hrůzný panic a uplakánek! Ten, který je v 0:57:56 objeven sadistickým dítětem: _Mám tě, ty nacistickej špióne!_ Stejným, které potká mezi zaparkovanými fordkami ve 2:04:26, vláčeje kufry ulicí. _Bestie,_ křičí. Vzápětí křupne první kostička.

_OK. Odpověď je ANO,_ přišlo mi z éteru. Marná sláva, bylo v něm něco studeného, studeného a dravého a pro mě, přiznám se, i odporného, neboť jsem ve skrytu duše měšťák. Dravého po způsobu hmyzu, potřeboval se napít mízy, ale věděl, kdy přestat. Uměl se včas rozloučit. Všichni věc v pohodě ustáli, až na toho inženýra. A ten si za to mohl podle všeho sám.
