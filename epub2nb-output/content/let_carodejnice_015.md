---
title: "10\\. Kafe a\_klid"
contentType: prose
---

<section>

A pak tu byla moje máma, která teď už všechno viděla výhradně rastrem překrásné minulosti. Celý život zařizovala a organizovala estrády v rozlehlém úředním baráku na Smíchově. Uvízl jsem v něm jako čtyřletý v páternosteru, možná mě jenom poslala umýt ruce. Trčel jsem sám v mezipatří ve spoře osvětlené kobce. V šachtě nade mnou využil jakýsi zaseknutý estrádní umělec pauzy k obveselení všech, kdo měli uši k slyšení. Řval děsivě nesrozumitelné vtipy, prskal a do toho zvláštně šílenecky hulákal, až mi z něj cvakaly zuby strachem. Kdoví, zda nešlo o samotného slunečního prince, o Jardu Štercla. Když si zážitek zpětně promítám, akusticky to odpovídalo víc než dobře.

Od dvaadevadesátého, kdy vykopla svého posledního chlapa, zůstala sama. Byla doma a psala. Když už jí někdo stál za řeč, byl to Rudolf Cortéz, charakter, co se uměl nasrat a řvát, až se patro třáslo, Filipovský, Hlaváček s Krajíčkem, byli to Golden Kids, jakási Blagajka, Kamélie, Kája Zich, byl to Marián Varga s Leškem Semelkou, zlobilové, často též Gondolán, říkala mu Tondo a málokdy zapomněla zmínit, že je její kamarád. A byl, chodíval k nám v těch dávných dobách a jeho jezevčík běhal z pokoje do pokoje a měl na ptáku svítivě oranžový nástavec. Neměl jsem odvahu zeptat se přímo, co to znamená, a tak jsem aspoň zjišťoval, kdo byl ten pán, když odešel. „To je _bílej_ cikán,“ poučila mě ostražitě ztišeným hlasem, ačkoli jsme byli v bytě sami. Že je zpěvák, mi neřekla, to jsem se dozvěděl až z televize. Teď už se scházela jen s bývalými kolegyněmi, seděly a vzpomínaly na svoje _Bécánky_ a _Zděnky_ a nenápadně u toho nasávaly. Fotky na stole, jména, tváře, teplo od radiátoru, tyčinky a křupky.

Nemůžu říct, že bych ji měl nerad, jak se běžně tvrdívá, spíš jsem ji nedokázal pořádně zahlédnout. Visela mezi námi těžká opona, která se dala na vteřinu nadzdvihnout, ale hned zase žuchla dolů. Časem se přestala stydět a klapala do stroje i během mých nepříliš zábavných návštěv. Nebylo mi nejlíp, když jsem viděl, jak přidává znak ke znaku, slovo ke slovu. V policích se vršily hřbety pořadačů, nacpaných hustě poťukanými á čtyřkami.

Hleděl jsem na ni, ztučnělou kortikoidy a nedostatkem pohybu. Stroj se před ní zdvihal jako kamenolom se začerněnými kladivy liter. Ze všech stran se k ní natahovaly pětiprsté kožnaté listy arálie. Na mysli mi vytanul renezanční obraz, na který jsem onehdy někde narazil. Básník, usazen na louce, namáčí pero do kalamáře, který mu úslužně přidržuje nohatý pták s tázavě skloněnou hlavou. Všude kolem něj jsou nízké, ale zdatné mediteránní keříky, přesně jako ty tlustice kolem matky. Po rozpraskaném nebi přichází k pěvci svíjející se stvoření, ohavně měkká hydra. Její tělo je jako párek v rohlíku, její krky jako roj hlístů. Kolem hydry se střemhlav prosmekává anděl, podobný malinké vařené slepici, a letí básníku na pomoc. Chce ho nejspíš zachránit. Jak může víceméně duchovní tvor někoho zachránit před klesajícím krakenem? Souboj idejí, zase ta ukoptěná hra. Pěvec s plochou tváří touží jen brnkat na kytárku, a přitom se na jeho účet chystá operace na nebi, na zemi i na moři. Obojživelné transportéry připlouvají v krupobití střel a jeden každý účastník nenadále nastalého konfliktu by nejradši seděl u mámy jako já teď a cpal se makovcem, občas něco upekla, to ano. Ale nemůže, protože žijeme uvnitř kolektivní bytosti, v neovladatelné srostlině člověka a stroje. V nadržené biologické mašině, připravené chrlit zmar. _Frankensteina_ si budu muset koupit.

Dojedl jsem, vstal a uchopil žlutočernou plastovou konev, abych zalil kytky. Některé jsem zavlažil víc, některé míň, podle toho, jak mi byly momentálně sympatické. Těšilo mě sledovat, jak se jeden každý stonek oklepe a narovná, když dostane příděl.

Pozorovala mě přes obroučku brýlí. „Mammilárie a živý perly mi nezalejvej, hnily by,“ řekla, „euforbie a cykasy středně, dioklecie naopak dost. Nevzpomněl by sis, prosimtě, cos měl na sobě, když ses ženil tenkrát s tou Erikou v těch Vršovicích?“ zeptala se.

„Prouhatý sako, co v něm vypadám jak návštěva z Peru, proč?“

„Ale tak.“

Dole vlekl parkovištěm hubený muž v triku s nápisem _urban fit_ dva plné kýbly.

„To je táta Majky Švarcový, chudák,“ řekla matka.

„Nevim, kdo je Majka.“

„Chodili jste spolu do třídy, umřela před rokem na ňákou nemoc.“

„Děti měla?“

„Koukáš na ně.“

Kolem muže se honili dva klučinové. Předtím jsem si jich nevšiml. Přes hřbet kopce táhly kamiony na Benešov. Nahoře se dralo kolmo vzhůru letadélko s dlouhým trupem a vrčelo, co to šlo. Otec Majky Švarcové pečlivě umýval auto. Otevřel dveře, vlezl dovnitř, otřel sklo, vylezl druhou stranou, zabouchl. Děti se mezitím třískaly na zadním sedadle.

„Mami, já možná nedávno někoho zabil,“ řekl jsem.

„Dity, brepto,“ odvětila.

Víckrát jsme se k tomu nevrátili. Divné mi bylo, že jsem se v tu chvíli nemohl rozpomenout, jak je stará. Něco přes šedesát, ale kolik. Pokračoval jsem v zalévání. Do hlíny květináčů byly napíchány spousty barevných tyčinek, doplněk výživy či co.

„Nevíš náhodou,“ řekla, „proč jsi štěpánovskýho dědečka kopnul do hlavy motyčkou, až ho museli šít?“

„Mě rozčilovalo, jak se mu leskla ta pleš, na který měl pečlivě přičísnutejch těch zbylejch deset vlasů.“

„Jenže to sis teď vymyslel.“

„No samozřejmě, poněvač si předevšim nepamatuju, že bych ho kop motyčkou.“

„To si pamatuju já,“ navázala, jako bychom byli sehraný komický tandem. „Kops chudáka motyčkou, když zalejval kopr.“

„A proč?“

„To jsem se chtěla dozvědět od tebe.“

Jasně to muselo souviset s tím, co vyťukávala na svém konzulu.

V patře na chodbě se ozval zvonek. Trhla sebou. Neměla to ráda. Její strach se jmenoval _někdo přijde a bude něco chtít._ Což mám částečně v genech taky.

„Budu muset pomalu jet,“ řekl jsem, „nemám ti skočit nakoupit?“

„Budu ráda, děkuju.“

Vzal jsem tašku a šel. Neřekla, co chce, a já se neptal, naskládal jsem do koše to, co vždycky. Už ji to nezajímalo. Chtěla dožít ve svém humidoru, v zavlhčovaném panelákovém bivaku. Vdovy po Zděncích, tlustice, rozpustné kafe a klid.

Od mámy jsem uháněl na poštu. Se světlem v duši jsem převzal lehký, lepicí páskou omotaný balík. Z Japonska ke mně dorazila zásilka filmů Karla Zemana. Nikde blíž dílo onoho nezdolného formálního pozitivisty nevyšlo. Proč až v Japonsku, kde jinde, když ne v pravlasti Godzill. To dojetí, vidět zas Miloše Kopeckého v nadýchaném klobouku barona Prášila, jak u stolku na Měsíci připíjí všem a všemu. Jak promlouvá k zamračenému sultánu žesťovým, plechovým, neomylně obludným barrandovským jazykem. Vůbec jsem nevěděl co dřív, nechal jsem tedy ožít klenot nejvzácnější, _Vynález zkázy._ Kolesa, manometry, ventily a písty, baže. Animace, pravdivější sestra skutečnosti. Při defloraci plachetnice ponorkou jsem zaznamenal zřetelnou erekci. Rychlopalná bambitka na klíč mi naopak přišla z odstupu čímsi nesnesitelná. Následně jsem zkoukl _Bláznovu kroniku._ Miloslav Holub, Petr Kostka, Vašáryová Magda. Po půlce jsem, pravda, už odbíhal. Přesto jsem nebyl dalek rozhodnutí opatřit si i _Zítra vstanu a opařím se čajem,_ jen z touhy nastavit nenastavitelné. Takže jsem se od té svojí mámy, přísně vzato, v ničem podstatném nelišil.

</section>
