---
title: 8\. Kouřící hora
contentType: prose
---

Proč ke mně hovořila voda z vodovodu, nevysvětlím. Když jsem si myl ruce, močil do výlevky, slýchával jsem překotné brebentění a štěbetání. Rychlé, avšak smysluplné, zázračně přesné sentence. Kolikrát jsem se je snažil zachytit, zapsat, nahýbal jsem se nad bublajícím sifonem s blokem a tužkou, jedenkrát dokonce s diktafonem. Ale nešlo to stihnout.

Jakmile jsem dorazil do redakce, obešel jsem všechny místnosti, v každé odvyprávěl sérii historek. Nepředstíral jsem, že jsou moje, zdroje jsem uváděl. Pak jsem všem uvařil čaj a kafe, sedl jsem a už jsem škrtal, prohazoval, vyhledával, měnil a kombinoval. Jako inspirace mi sloužil slovník synonym a stránky Vesmírných lidí, zejména ty stránky, zářivé bohatství obměn. Holky občas koukaly stranou a do země, bylo jim jasné, že používám nějaký systém přídavného spalování. Jenže já dobře věděl, kde je svrbí červík. Skočil jsem do cukrárny, vrátil se s balíkem, trubičky, mňam, ledy prolomeny. Spolykali jsme krém a připojili se zpět k hlavnímu nervu, k ústřední modle, k božstvu, k síti. Konečně je tu s námi, staletími vymodlená univerzální mysl, nadčlověk. Jenže za jakou cenu. Dům v ulici pod Petřínem byl napěchován případy, na nichž se daly následky každodenního obcování se sítí pozorovat, produkčními, grafiky, techniky, vedoucími vydání, redaktory, flundrami z inzerce, schopnými přepnout v půli slova na english. Šmírácké fotky, podezřelá svědectví a neumělé náčrty bereme jako skutečnost. Zapomněli jsme, že je rozdíl mezi objektem a obrazem, v tom má zase Aštar Šeran recht. A zapomněli jsme rádi, obraz je totiž mnohonásobně tajemnější než pak věc sama. Z druhé strany je třeba uznat, že nám internet držel a drží nos nad vodou. Nebyli bychom relativně bystří veselí jonáci, ale ztuhlé katatonické trosky, nebýt stálého připojení na amatérsky popsanou sice a zmrzačenou, ale pořád ještě přítomnost.

Režim, který jsem si vypracoval, nebyl bez vady. Vysiloval. Občas jsem se musel pěkně zvolna projít po chodbě, abych srovnal tlak. Vyměnit pár konverzačních bublin s každým, kdo tam foukal z okna kouř do dvora. Kdo se pohybuje a hovoří, není zdrojem neklidu, stará vesta. Kdo sedí a třeští bulvy před sebe, ten má v mozkovně kdovíco.

V amfiteátru dvora pískali opoždění rorýsi a já se třásl zoufalstvím nad rozsáhlou, složitě členěnou statí o tom, jak si kdo v Čechách vaří a jí. Lahodná verze milánského šafránového rizota podle Bořka Šípka mi připadala pozoruhodná. Článek však vyrobila autorka, která byla čerstvě zamilována do podstatného jména _esprit._ Trčelo z každého řádku, v perexu bylo ne dvakrát, ale hned pětkrát. Vedle čehož tam byl asi dvacetkrát skloňován pojem _třešnička na dortu._ Přídavné jméno _inovativní_ bylo v každé třetí větě, to bylo v každé třetí větě už delší čas.

Z bryndy mě vytáhla Barunka. Zavolala a řekla:

„Nazdar, cejtim v kostrči, že mě voláš. Co chceš?“

„Čim mám nahradit esprit?“

„Nenahradíš, lepší vypustit.“

„Jakej je ale obsah pojmu?“

„Musíš mít v sobě něco, co znepokojuje střední proud. Musíš se umět zpovídat, zjednodušit se, jinak tě nikdo nevyslechne, tudíž nezaplatí. Dál podle povahy, buď sardonickej opozičník, což neni snadný táhnout dlouhodobě, nebo si jedeš svoje, ať to koho zajímá nebo ne. Donutíš je, aby se přizpůsobili voni. Za to se ti pak mstěj, nic pro tebe.“

„Mně na zpovědi bohatě stačíš ty.“

„Jenže se zpovídám furt já, ty se akorát nadechuješ. Chceš si potrénovat esprit? Přijmi pozvání do dopoledního diskuzního pořadu, to ti Baruna může raz dva zařídit, zrovna dává jeden do kupy.“

„Hlásit do kamery setřelou dikcí napravenýho uličníka věci, vo kterejch si namlouvám, že jsem je prožil, to by se mi, člověče, asi líbilo.“

„A máš na to nervy? Vidiš, tak ti pak nezbejvám než já a ten tvuj divák v sobě. Nebo co žena, děti, dobrý víno, sem tam cestovat, pistácie, pinie, to bys nechtěl?“

„Mě jenom zajímalo, co je esprit.“

„Bontonovitost, na tu si speciálně ty dávej bacha.“

„Fff.“

„Co vám to tam v pozadí tak smutňoučce fidlá?“

„Koupili jsme si tuňákovou rolku a holky řekly, že k tuňákovi se nejlíp hodí Phil Glass, takže ten.“

„Bach by se hodil k velrybím řízkům asi. No nic, chybíš mi, ale bojuju s tim, neboj. Třeba v pátek mám rande s nafťákem.“

„Kdo je nafťák?“

„Nedokážu říct, když se ptáš přímo, jsem už bohužel taková. Ale zavolám, jak to dopadlo, směla bych?“

Volala v sobotu odpoledne, právě jsem projížděl obcí Boreč a směřoval mezi hložím a doubravami k patě stejnojmenného kopce. Vylíčila mi, jak byla na chalupě, jak se převlékla do tepláků a pomáhala otci skládat nařezaná polena. Otec aktivně žárlil na nafťáka. Postavil si hlavu a ne a ne odjet. Dokonce se stavěl, že zůstane přes noc, ač slíbil, že vypadne. „Tak jsem se just vyparádila, sukni, kramfleky, ksicht, před barákem zabrzdil taxík, já nastoupila a nafťák mě vez tágem do Tanvaldu. Po cestě mlčel, pak dal drožkářovi dva litry, aby bylo jasný, že pro něj peníze nejsou měřítko. Šli jsme do podniku, kde všichni pili hustou směs cukru, vody a rumu, poněvač šlo vo čajovej večírek. My to pili taky. Pak mě zas hodil tágem zpátky na chalupu, poděkoval mi a řek, že by mě zase rád viděl. Jediný zajímavý info, který během večera řek, bylo, že pondělí je den Mefistofelův. Proč, to už nevěděl. Zbytek večera mi fotr hustil do hlavy metodiku, jak správně skládat dříví. Dozadu ke zdi velký a silný špalky, největší dospoda, tenčí pod okap. Totéž s přední řadou, ale ta musí bejt z podstaty lehčí. Protože fakt nevodjel. Co děláš, že tak voddechuješ?“

„Táhnu kolo na horu Boreč, takzvaná kouřící hora. Jestli se z ní vopravdu kouří, nevim. Musim tam napřed vylézt. Kopec je protkanej systémem puklin, takzvanejch ventarol.“

„Prosimtě.“

„Těma nasává při úpatí chladnej vzduch, vevnitř ho vohřívá a nahoře se maj nacházet ňáký krátery, kolem kterejch kvetou i v zimě kytky. Víc se dozvíš, když si zadáš _kouřící hora.“_

„To si nezadám, neb eště pořád skládám dříví. Navíc mi dochází kredit, ale kdybys mi zavolal, až se tam vyškrábeš, dozvíš se za odměnu další upocenou povídačku.“

Vylezl jsem s kolem v podpaží na vrchol porostlý nevysokým, šlahouny skrz naskrz provázaným a prouzlovaným hájem. Odhodil jsem bicykl, stáhl propocené triko a posadil se na huňatým mechem potažený padlý kmen. Triko i mě bez průtahů pokryla vrstva much. Nemělo smysl je odhánět, patřilo jim to tady. Šlo o potomky generací, které tu šťastně žily už počátkem třetihor. Neměly žádný důvod horu opouštět. Stejně jako rostlina, jejíž jméno je borečka vzácná. Tu jsem však spatřit nemohl, jelikož jsem netušil, jak vypadá.

Namáčkl jsem číslo a přitiskl mobil na klíční kost, řvala jako buvol: „Dneska jsem se rovnala u odpočívadla a představ si, u krajnice zastaví dědula s náklaďáčkem plnym holubů, chovatel, a začne se mi věnovat. Prej jestli jsem už viděla nafouknutýho holuba. Tak vezme jednoho a nafoukne mu vole jak balón. A nedá jinak, než že to musim zkusit taky. Ať prej se nebojim, že mě včas zastaví, abych ho nepřefoukla. Ten holub na mě kouká těma vočičkama, že jo. Na to sám vod sebe nemůžeš přijít, jak ho vzít, abys ho nekous. Nakonec jsem nafoukla tři a čtvrtýho napůl, dědek byl spokojenej a vodjel.“

Její život probíhal a měl logiku jako některý slabší kus od Lynche.

„Seš nahoře?“ ptala se.

„Jo. Jsou tady krátery, ze kterejch fučí vzduch normálně jak z prádelny. Před sebou mám na dlani Oltářík a Milešovku a všechny ty kopce.“

„Co je Oltářík?“

„Hrádek, kterej si postavil roku 1426 obávanej husita Jakoubek z Vřesovic, aby měl kam dávat nadrancovaný majetky, ale pak ňák sám na vrub těch majetků propad deziluzi a šlo to s nim z kopce. Už sto padesát let vod dostavění je hrad zmiňovanej jako rozvalenej, majetky fuč. Dneska se pod hrádkem vine taková uzounká silnice, koukám na ní. Dva velký tahače po ní pomalounku vlečou velikánskou modrou rouru s nápisem.“

„Kterej zní?“

„To vodtuď nepřečtu, ale čtvrt kilometru před nima je čeká složitá zatáčka, kterou v životě nemůžou projet. Máš něco k tomu?“

„Že bys měl ubrat, toť muj názor. Řekla bych, že to už začínáš zatraceně přepískávat.“

„Rád bych,“ řekl jsem, „ale je to zázračný.“

„Dobře. Ňáký heslo pro dnešní den?“

„Každej den je natolik vodlišnej vod těch předešlejch, že se to dá vnímat jako souvislá existence jenom s hodně velkym smyslem pro nadsázku.“

„Mý dny jsou jako kindervajíčka, bude to asi tim, že mě Soukup tiskne ke zdi, až plivu kečup.“

„Soukup je tvuj šéf, žejo. Seš v šoku, že si taky něco pamatuju.“

„Že je Soukup muj šéf, ví, pyšo, celej národ, protože sleduje pořad, kterej si den po dni vytahuju z lůna. A kterej připravuju tak, že čtu ohlasy diváků, co mě ujišťujou, že vědí, kam mířim, a že mi fanděj, abych to dotáhla. Podle nich to dál tvaruju.“

„Což můžu těžko vědět, když jsem bednu na tvý doporučení vyhodil.“

„Do čehož se teď horko těžko učim na zkoušku.“

„Ty něco študuješ?“

„Já něco študuju. Jednu z těch asi dvou možností.“

„A tvuj muž, jak ten se má?“

„Ten teď kouše do kuřete, který jsem malounko připálila.“

„Tak já jedu, za chvíli bude tma. Napřed musim snést kolo z hory.“

„Udělej to.“

Šlapal jsem s rozsvícenými blikačkami po silnici k jihozápadu a přemýšlel, co by tak mohla moje, jak by se snad dalo říct jediná, a tím pádem snad i nejlepší, kamarádka studovat.
